ማዕበል 
የአብዮት መባቻ
ታሪክ ቀመስ ልብ ወለድ
ከብርሃኑ ዘሪሁን



ምዕራፍ አንድ
	《...አንዳንድ ሰዎች ለአንዳንድ ሁኔታዎች ትክክል ያልሆነ ትርጉም በመስጠት ሕዝብን የሚያሸብር ሐሰተኛ ወሬ በመንዛት የከተማውን ጸጥታ እያወኩ በሕዝብ ንብረት ላይ ጥፋት አድርሰዋል ። እነዚህ ሰዎች እስከ አሁን  ለፈጸሙት ተግባር በምክርና  በትዕግሥት ቢታለፉም ከጥፋት ስላልተለዩ  ይህን ለማገድና ለመከልከል ለጸጥታ አስከባሪዎች ሙሉ ተሰጥቷል ...》
		ከአገር ግዛት ሚኒስቴር የተሰጠ መግለጫ ።
			የካቲት ፲፱፻፷፮ ዓ.ም.

	በከፊል እንደ ተባዘተ ጥጥ የሳሳና ፤ በከፊል እንደ ቡትቶ ጨርቅ የተድበለበለና የጠቋቆረ ደመና በአዲስ አበባ ሰማይ ላይ ረብቦ ሰንብቷል ። የበልግ ዝናብ እያሰለሰ ፥ ከበድም ቀለልም አድርጎ ጥሏል ። የጠዋቱ አየር ቀለል ያለ ነው ። ማምሻውንም ቀዝቀዝ ያለ ነፋስ ከወደ እንጦጦ እየመጣ ቀን ሰፍኖ የዋለውን ሙቀትና ወበቅ ያራግበዋል ። ሁለት ቀን ያህል ብቻ ጀንበርዋ በምዕራብ ስትጠልቅ ፥ የዙሪያው ሰማይ ቀይ ሻሽ የተጋረደበት ስለመሰለ ፥ አንዳንድ ሰዎች እንደ መጥፎ ንግርት ወስደውታል ። ከዚህ በተረፈ ፥ ለሠርግም ለሽርሽርም ፥ ለበልግ አዝመራም የተፈጥሮው አየር የተስማማና የሚያዝናና የካቲት ነበር ።
የማኅበራዊውና የአካባቢው አየር ግን ሌላ ነበር ። እንደ ነበልባል የሚያቃጥል—እንደ ምጥ የሚያስጨንቅ — እንደ ትኩ

ሣት የሚያወራጭ — ጸሐይ ጠልቃ መውጣቷ ፥ መሽቶ መንጋቱ  እንደማይቀር በተፈጥሮ ሕግ እየታወቀ ፥ የበነጋው ውሎ ጨለማ መስሎ የታይበት ...
	—ባለሥልጣም ፥ ሹመና ከበርቴ ፥ ማርቼዲሱን ፥ ፔጆውን መደበቂያ አጥቷል ።
	—ፈሪው ከግድግዳው ጋር በጭንቀት ይፋጠጣል ።
	—ጎበዝ ፥ ጀግና ነኝ ባይ ብቻውን ፥ ይፎክራል ። ከራሱ ጋር ይፏከራል ።
	—ምንም የማያጣው ፥ የሚያገኘውንም የሚያውቀው ለማኝ ብቻ የዕለት ተግባሩን ቀጥሏል ።— ስለማርያም!— 	ስለአዛኝቱ!— ስለፍጡነ ረድኤቱ ፡— ስለገብርኤል — አብዬ አትጨክንብኝ — ለምታልፍ ዓለም ።
	በየሰፈሩ ሲጢያጢያስ ፥ በየሰፈሩ ብልጭ ድርግም ሲል ፥ በየሰፈሩ በድንጋይ ውርወራና ግርግር ብቻ ተወስኖ የሰነበተው የሕዝብ ምሬትና ቁጣ አንድ ቀን የአዲስ አበባን አደባባይ በሰልፍ አጥለቀለቀው ። ሰልፉ ፤ የት እንደተጀመረ ፥ እንዴት እንደ ተጀመረ ሳይታወቅ ግድቡን እንደሰበረ የውሃ ሙላት በድንገት ገንፍሎ ሲወጣ ብቻ ታየ ። የአመጹ ማዕበል ፥ ቅስፅም ዓላማም ያለው አይመስልም ነበር ። 
	አራት ኪሎን ይዞ የዩንቨርስቲና የምኒልክ ትምህርት ቤት ተማሪዎች የኃይለ ሥላሴን መንግሥት በማውገዝ ፥ ሕዝቡ የደረሰበትን በደል በመዘርዘር መፈክሩንና መዝሙሩን ያቀልጡታል ። ቀበና ወንዝ ላይ ፥ ሠልፍ ፤ ሆታና ድንጋይ ውርወራ ይደባለቃል ። ካዛንቺስ ይተራመሳል ፥ ይናወጣል ። ገፈርሳ መንገድ ፥ ሾላ ፥ ሜክሲኮ አደባባይ ጸጥታ አስከባሪና ሰልፈኛ ይተናነቃል ። በቸርቺል ጎዳና ከቴዎድሮስ አደባባይ ጀምሮ  እስከ ላይኛው የትራፊክ መብራት የአውቶሞቢል መስታወት ይደቃል።
በተለይ ትልቁ ጦርነት ግን የአዲስ ከተማ ነበር ።  መሐል ከተማውን ለማጥለቅለቅ የተነሣ ይመስል ከእስላም መስጊድ ገንፍሎ የወረደው ሰልፈኛ ወደ አቡነ ጴጥሮስ ሐውልት መዝለቅ ባይችልም ፥ ሀብተ ጊዮርጊስ ድርድይ ላይ መሽጎ ትራፊኩንም ፥ ጸጥታ አስከባሪውንም ሁለት ቀን ሙሉ ቀጥ አድርጎት ዋለ ።  


የሥራ አጥ ፥ የቦዘኔ ፥ የወመኔ ፥ የጫማ ጠራጊ ፥ የኪዎስክ ነጋዴ ፥ የከሠረና በትርምሱ የበለጠ ለመጠቀም ዕቅድ ያለው ከበርቴ ፥ የእነዚህ ሁሉ ድብልቅልቅ የሆነው ሠራዊተ ሕዝብ ፥ ሆ ! ብሎ እየተመመ ፥ እየተተራመሰ ፥ አልፎ አልፎም ንብ እንደገባበት በረት ፈንድቶ አካባቢውን ሁሉ እያመሰ ወደ ፊት በመግፋት ወደ አቡነ ጴጥሮስ ሐውልት መውጫ አውራ ጐዳና ሲዘልቅ ፥ የእሳት አደጋ ውኃ ፥ የጋዝ ጭስ ፥ ጥይት በአንድነት ሲወርድበት እንደ ደነበረ መንጋ ለቅጽበት ከተበጠበጠ በኋላ ፥ መልሶ ስብስብ ፥ ገታ ይልና ያደፍጣል ። ጥቂት ተከማችቶና እንደ ተለኰሰ ሞተር በሁካታ ተንቀሳቅሶ አሁንም ወደፊት ይገፋል ። አሁንም የእሳት አደጋ ውኃ ፥ የጋዝ ጭስና ጥይት ይወርድበታል ። እሱም በበኩሉ ዓይኑን ጨፍኖ  ድንጋዩንና በእጁ ያገኘውን ነገር ሁሉ ያዘንመዋል ። ሲያይልበት የሰልፈኛው ማዕበል ሻ— ብሎ ይበተናል ።
	—የአረፋ ዳገት መስሎ  የሚወጣ የባሕር ማዕበል ከመሬት ዳርቻው ወይም ከአለቱ ጋር ይጋጫል ። ከፍተኛ ድምፅ 	ያሰማና ወደ መጣበት ይመለሳል ።
       	—አሁንም እንደገና ኃይሉን አጠራቅሞ እየጐረፈ ይመጣል ። ከወደቡ ላይ ይገታል ። የአቡነ ጴጥሮስ መንገድ በዚህ 	ማዕበል ይናወጣል ።
	ወሬ ለመመልከትና ለማዳነቅ በእየአውራ ጐዳናው ዳርቻና፥ በእየአደባባዩ  መጋጠሚያ የሚሰበሰበው ደግሞ አንድ ድንጋይ ሲወረወር ፥ አንድ ጥይት ሲተኮስ ፥ አንድ የጋዝ ጭስ ሲፈነዳ መድረሻ ያጣል ። የጸጥታ አስከባሪው አውቶሞቢል ራሱ የሚፈረጥጥ ይመስል ከመጠን በላይ ይከንፋል ። የእሳት አደጋው መኪና የሕዝብ ቁጣ የሣር ቃጠሎ  ይመስል ውኃ እየሞላ ይመላለሳል ። 
	እንዲህ እየተባለ ይዋላል ። ቀን እንዲያ ድብልቅልቅ ሲል ውሎ ምሽት ላይ አካባቢው ጭር ይላል ። ሰው በጊዜ ወደ ቤቱ ገብቶ በበነጋው የሚመጣውን ጉድ በስጋትና በጭንቀት ሲጠባበቅ ያድራል ። አሸናፊው ሳይለይ ፥ በዚህ አኳኋን ሁለት ቀን አለፈ ። ሰው በየቤቱና  በየቤተክርስቲያኑ ስለከተተ ፥ ብዙም ሽብርና ሁከት ባልታየበት በመካከሉ በዋለው እሁድ ቀን ግን 
   

የኃይለ ሥላሴ መንግሥት በዚህ ማዕበል መካከል የቆመበትን ቋጥኝ አሳየ ።
	የጦር ኃይሎች የሬድዮ ፕሮግራም ሠራዊቱ ለንጉሡ ያለውን ታማኝነት ፥ ንጉሠ ነገሥቱ ለሠራዊቱ ያላቸውን አሳቢነት በመዘርዘር ሐተታ ካቀረበ በኋላ የደመወዝ ጭማሪ መደረጉ ተገለጸ ። በመንግሥቱ ንዋይ የመንግሥት ግልበጣ ሙከራ ፥ የወታደር ደሞዝ ጭማሪ ታውጆ ስለነበር የኃይለ ሥላሴ መንግሥት በጊዜው ከሞላ ጐደል የደሞዝ ጭማሪ ማድረግ ግድ ሆኖበት ነበር ። በተነሣው የመንግሥት ግልበጣ ምክንያት በሠራዊቱ ዘንድ የተፈጠረውን አስጊ ሁናቴ ያረጋጉት ጀነራሎችና ከፍተኛ መኮንኖችም ከሃምሳ ሺህ እስከ መቶ ሺህ ጉርሻ ተቀብለቅ ነበር ። ከዚያ ወዲህ በሠራዊቱ ንቅናቄ ምክንያት የደመወዝ ጭማሪ ሲደረግ የመጀመሪያ ጊዜ ነበር ። 
	ሕዝቡም በየበኩሉ ሲወያይበትና ሲተቻችበት ዋለ ፡—
—ኃይሌ በአቋራጭ ከዚህ ጭንቅ መውጣቱ ነው መሰለኝ ።
—እስቲ እናያለን ።
—ሠራዊቱ በዚህ ከተደለለማ ጉድ ነው ።
—እሱምኮ በየበረሃውና በእየጠረፉ ሲሠቃይ ሲቸገር ኖሮአል ።
—አሁን ደህና የተያያዘው እንዲከሽፍ መደረግ የለበትም ። ሕዝቡም አሁን እንዲህ በቀላሉ የሚመለስ አይመስለኝም ።
—እሱን ነው ።

ማምሻውን ደግሞ ተጨማሪ ሁኔታዎች ታዩ ። ንጉሡ ፥ በራዲዮና በቴሌቪዥን የተመለከቱ ሰዎች ፥ ሥልጣናቸው、
የማይገሠስ ፥ ክብራቸው የማይደፈር ፥ ፍጥረት ከፊታቸው የሚንቀጠቀጥ ፥ ጠላታቸው በመለኮት ኃይል የሚፈርጥ ፥ እኒያ ፈላጭ ቆራጩ ንጉሠ ነገሥት መሆናቸውን ማመን አቃታቸው ። አንድ የውጭ አገር ጸሐፊዎችና ጋዜጠኞች ያደነቁላቸው ዓይኖቻቸው እንደ ሰካራም ዓይን ቦዘዋል ። ፊታቸው ከመቃብር የተመለሰ አስክሬን ያህል ጠውልጓል ። ድምፃቸው ደክሟል ። የሰማኒያ ሁለት ዓመት ሽምግልና በአንድ ሰሞን ድንገት የተጫናቸው ይመስላል ።


	《ለሚወዱት》ሕዝባቸው ንግግር እንደሚያደርጉ ሳይሆን፥ ስለምን ለማን እንደሚናገር የሚያውቅ ሰው ፥ ወይም በራሱ የሰመመን ዓለም ውስጥ እንደሚያወራ የጃጀ ሽማግሌ ከፊታቸው የቀረበውን ወረቀት እየተንተባተቡ አነበቡ ። በአነበቡት ጽሑፍም የተጨመረው የቤንዝን ዋጋ ከሰባ አምስት ሳንቲም ወደ ስድሳ ሳንቲም ዝቅ ማለቱን ፥ የመምህራን ደሞዝ ጉዳይ በአንድ ወር ጊዜ ውስጥ እንዲያገኝ መደረጉን ፥ የዋጋ ቁጥጥር በሥራ ላይ የሚውል መሆኑን ፥ በቀኑ የጦርኃይሎች ፕሮግራም የተገለጠው የመለዮ ለባሹ ደመወዝ ጭማሪ ከሁለት ሳምንት በኋላ በሥራ ላይ እንዲውል መወሰኑን አስታወቁ ። የንግግራቸው አቀራረብ ምናልባት ሥልጣን ከያዙ ወዲህ ለመጀመሪያ ጊዜ የመማጠን ዝንባሌ ቢኖረውም ፥ አድማጭን የማያሳምን ከታከተ አንደበት የሚወጣ ግዑዝ ቃላት ብቻ ነበር።
	የንግሡን ንግግር በማንተራስ ፤ በዚሁ ምሽት ከአገር ግዛት ሚኒስቴርና ከመከላከያ ሚኒስቴር ተጨማሪ መግለጫ ተሰጠ ። የመከላከያ ሚኒስቴር መግለጫ ፥ ሠራዊቱ በተደረገለት ጭማሪ የንጉሡን ውለታ ተረድቶ ታማኝነቱን እንዲጠናከር የሚያስገነዝብ ሲሆን ፥ የአገር ግዛት መግለጫ ደግሞ ፥ በሰሞኑ ሽብር የደረሰውን ጥፋት የሚዘረዝር ነበር ። በሰባ የግልና በሰባት የዲፕሎማቲክ አውቶሞቢሎች ፥ በሁለት ባቡሮች ፥ በሠላሳ ስምንት ቤቶች ላይ ጉዳት ደርሶአል ተባለ ። ከዚህ ጋር አብሮ ያልተገለጸው ግን በከተማው እንደተወራው ፥ ቢያንስ-ቢያንስ አራት መቶ ሰዎች መታሠራቸውና ከአምስት በላይ መሞታቸው ነበር ። አብዛኞቹ ታክሲ ነጂዎች ናቸው ይባላል ።
	ሰኞ ሁኔታው ትንሽ ሻል ያለው መሰለ ። በጣም አስፈላጊ የሆኑ ቁልፍ ቦታዎች ከመጠበቃቸው በቀር ፥ ተዘዋዋሪ የጥበቃ ጓዶች ወደ ስፍራቸው ተመለሱ ። ሱቆች ከሞላ ጐደል ተከፈቱ ። ሰይቸንቶችና አውቶቡሶች መንቀሳቀስ ጀመሩ ። ወዲያውኑ የሸፈተውን የሕዝብ አእምሮ መልሶ ለመማረክ ከፍተኛ ዘመቻ ቀጠለ ። የጦር ኃይሎች ተወካዮች ፥ የአገር ሽማግሌዎች ፥ የሕዝብ ተጠሪዎች የተባሉና ነጋዴዎች ከንጉሡ ፊት እየቀረቡ ምስጋናቸውንና ታማኝነታቸውን መግለጻቸውን ሁለት ሙሉ ቀን ተለፈፈ ። መምህራን ሥራ ማቆማቸው ፥ ወጣቶች           


ጽጥታ ማበሻታቸው ፥ ታክሲ ነጂዎች ነገሩን ማባባሳቸው ተወገዘ ። ለአጭር ጊዜ መንግሥት ፈተናውን ለመወጣት የሚችል መስሎ ታየ ።
	—ጉድ ነው ! እንዲህ እንደ ተጨማለቁብን ሊቀሩ ? ይላል አንዱ 
	—ምን ታረገዋለህ ? ይላል ሌላው ።
	—በፍጹም ! አይምሰልህ ፥ ለጊዜው ድረስ ብቻ ነው ፥ ይላል ሦስተኛው ።
	የሰዎች ሐሳብና ምኞት ሲዋልል ውሎ አደረ ።
	ለውጥ ፈልገው ለተጠራጠሩት ፥ ለውጥ ፈርተው ሁኔታው እንደሚረጋጋ ተስፋ ላደረጉት ፥ ምሥራችና መርዶ በድንገት ዱብ አለ ።
	ከየጠቅላይ ግዛቱ የታማኝነት መልዕክት ይጎርፋል ያልተባለውን ያህል ፥ የአገር ሽማግሌዎች ፥ የሕዝብ ተጠሪዎች የልዩ  ልዩ  ኅብረተሰብ አውራዎች ፥ የጦር ኃይሎች ፥ በተለይም የሰሜን ክፍለ ጦር ተወካዮች ከአንድ ቀን በፊት በታላቁ ቤተ መንግሥትና በኢዮበልዩ ቤተ መንግሥት ከንጉሡ ፊት እየቀረቡ ታማኝነታቸውን ገለጹ ያልተባለውን ያህል ፥ የሰሜኑ ሁለተኛ ክፍለ ጦር ንቅናቄ አገረሸበት ። እንደገና የአሥመራን ከተማና የአውሮፕላን ጣቢያውን በቁጥጥር ሥር አደረገ ። የመንግሥት ከፍተኛ ባለሥልጣኖች ተላኩ ። እነሱም በቁጥጥር ሥር አዋሉ ።
	አሁን በጦር ኃይሎች አካባቢ ሁኔታው እየተባባሰ ሄደ ። የባሕር ኃይል ወታደሮች ከሁለተኛው ክፍለ ጦር ጋር መተባበራቸውን ስለአረጋገጡ ፥ የባሕር ኃይል አዛዥ የሆነው የንጉሡ የልጅ ልጅ ከምፅዋ በጀልባ አመለጠ ። የሌሎች ክፍለጦሮች ትብብር እየተጠናከረ መጣ ። መልዕክቶች በኢትዮጵያ አየር ላይ ከጦር ሠፈር ወደ ጦር ሠፈር ተሰራጩ ።
	ታላቁ ቤት መንግሥትና ኢዮበልዩ ቤተ መንግሥት በራሳቸው ተረት ተረት ታሪክ ተሸፋፍነው ተኙ ።
	በበነጋው ጠዋት በርከት ያሉ የጦር ኃይልና የፖሊስ አባሎች በኢዮበልዩ ቤተ መንግሥት ከንጉሡ ፊት ቀረቡ ። መሳ   
       

ፍንቱ ፥ መኳንንቱና ሹማምንቱ ከንጉሡ ጀርባ ዙሪያ ከበው ፥ የጦር ኃይልና የፖሊስ አባሎች ከፊት ለፊት ቁመው ተፋጠጡ ። ብዛታቸው ሲታይ በተለይም ያልታጠቁ ስለሆኑ በዚያ በነበሩት አንጋቾች በቀላሉ በቁጥጥር ሥር ሊውሉ ይችሉ ነበር ። ግን ሁለቱም ወገኖች ገና ኃይላቸውን በመፈታተሽ ላይ ነበሩ ። ከአባሎቹ አንዱ ሰላምታ ሰጥቶ አቤቱታውብ ከአነበበ በኋላ ዓቃቢ ሹሙ ጠጋ ብለው ንጉሡን በጆሮአቸው አማከሯቸው ። ንጉሡም ካባቸውን እንደማጣፋት አድርገው ፤ ‘‘ለተወደደው’’ ሠራዊታቸው ደኅንነት የሚያስቡ መሆናቸውን ገልጸው ፥ ነገር ግን ኢትዮጵያ አቅም ስለሌላት የበለጠ ጭማሪ መጠየቅ እንደማይቻል አስገነዘቡ ። ንግግራቸውን ለሚያደምጠው ፥ ማጕመትመት ብቻ ነበር ። ትዕዛዙንም ፥ ምክሩንም እንደፈለገ ያስተረጐመው ሌላ ነበር ።
	የጦር ኃይሎች ሌላ ጥያቄ ማቅረባቸውና በመንግሥት በኩል ተቀባይ አለማግኘቱ እንደተሰማ የአዲስ አበባን ከተማ አዲስ ውጥረት ተለቀቀባት ። መንግሥት ግን ድክመቱን ፥ የሞት ሽረት ጭንቀቱን ፥ በተለይ ለውጨኛው ዓለም ለማሳየት ስላልፈለገ ፤ ዓለም ሰላም እንደሆነ ሁሉ ፥ ከሰዓት በኋላ ንጉሡ የአፍሪካ አንድነት ድርጅት የውጭ ጉዳይ ሚኒስትሮችን ጉባዔ በንግግር እንዲከፈቱ ተደረገ ።
	—ክቡራን የአፍሪካ አንድነት ድርጅት አባል አገሮች የውጭ ጉዳይ ሚኒስትሮች ፦
	—ክቡራን የተባበሩት መንግሥታትና ሌሎችም ዓለም አቀፍ ድርጅት ወኪሎች 
	—ክቡራን እንግዶች ፦
	—ጥንታዊ ታሪክ ባላት ሀገራችን ፤ በዚች አገር ዋና ከተማ ስንቀበላችሁ ከፍተኛ ደስታና ክብር ይሰማናል።
	   በጥርጣሬ የተንጠባጠበ ጭብጨባ ያስተጋባል ።
	   ንግግሩ ሲያበቃ ፥ የጉባዔው ተጠሪ የመልስ ንግግር ያደርጋሉ ።
	—ግርማዊ ሆይ ! በዚች ታሪካዊ አገር ግርማዊነትዎና የኢትዮጵያ ንጉሠ ነገሥት መንግሥት ስላደረገልን መስተንግዶ በጉባዔው አባላት ስም ምስጋናዬን እንዳቀርብ ይፈቀድልኝ ! 


	ከበፊቱ ደመቅ ያለ ጭብጨባ ያስተጋባል ። በአፍሪካ አዳራሽ ወንበር ላይ የተቀመጠው አባልና ተመልካች ሁሉ እንደወትሮው የተዝናና አልነበረም ። በተመለከተውና በእየኢምባሲው አካባቢ ባገኘው መረጃ መሠረት ፥ ከሚፈነዳ የእሳተ ገሞራ እናት ላይ የተቀመጠ መሆኑ እየተሰማው ሐሳቡ ብቻ ሳይሆን ሰውነቱ ጭምር ይቁነጠነጣል ። 
	የጉባዔው መክፈቻ ሥነ ሥርዓት ሲያልቅ ፥ ንጉሡም መልዕክተኞቹም በእፎይታ  ተለያዩ ።
	አብዛኛው የአዲስ አበባ ነዋሪ ሕዝብ ግን በኢዮበልዩ ቤተ መንግሥት ፊት ለፊት ስለሚካሄደው ሥነ ሥርዓት ቅንጣት ደንታ አልነበረውም ። በራሱ ጭንቀት ፥ በራሱ ስጋት ተወጥሮ  ነበር ። 
	ማታውኑ ብዙ ሰው ያልጠበቀው ነገር ደረሰ ።
  
፪
	ወይዘሮ  ዘርፈሽዋል ፥ ትልቁ ፎቴ ላይ በትራስ ተደጋግፈው ተጋድመው ከንፈራቸውን በጥፍራቸው እየቀነጣጠቡ አሥር ጊዜ ሰዓታቸውን ያያሉ ። ማናዬ ትንሽ ፈቀቅ ብሎ  ቋንጃውን አጣጥፎ  ተቀምጦ ግድግዳና ጣሪያውን እየተመለከተ ቀኝ ቋንጃውን ይሰብቃል ። ቤቱ ካለወትሮው ቅዝቅዝ—ጭር ብሏል። ሁለቱም በእየራሳቸው ዓለም ውስጥ ይዋልላሉ ። 
	《ምን ይዘጋሃል ! አትናገርም ?》ሲሉ ወይዘሮ ዘርፈሽዋል ደነፉ ፥ ድንገት ቱግ ብለው ።
	《ምን ልናገር ?》ሲል ማናዬ መለሰ ፥ ግራ ተጋብቶ ።
	《ቢያሰኝህ ግን የመገበሪያ ስንዴ እንደበላ ሌባ ያስለፈልፍህ ነበር 》አሉ ወይዘሮ ዘርፈሽዋል ፥ በማሽጓጠጥ ።
	ማናዬ መልስ ሳይሰጥ ዝም አለ ። ሐሳቡ እልሃቸውን ለማስጨረስ ነው ።
    
        

በመካከላቸው ኩርፊያ ከተጀመረ ብዙ ቀኖች አልፈዋል ።
	ከደሴ መልስ ሾላ ላይ ተማሪዎች ባዘነቡት ድንጋይ የአውቶሞቢላቸው የፊት መስታዋት ሲከሰከስ ወይዘሮ ዘርፈሽዋል እስከዚህም አልተጎዱም ነበር ። ግንባራቸው ላይ የመስታወት ፍንጣሪ ትንሽ የፈነከታቸውን ቁስል ዘመዳቸው ዶክተር ጐሽሜ በቴሌፎን ተጠርቶ መጥቶ ከአከመላቸው በኋላ ምንም የሚያሰጋ ነገር እንደሌለበት በመግለጽ የእንቅልፍ መርፌ ወጋቸው ። ሕሊናቸውን እስከ መሳት አድርሶአቸው የነበረው ፍርሃት ፥《እንዴት ተደፈርኩ ?》ወደሚል ቁጭት ተለወጠ ። ድንጋይ የወረወሩባቸውን 《ኩታራዎች》 የተበቀሉ ይመስል የቤቱን ሰው ሁሉ ያመናጭቁ ገቡ ። የምላሳቸውና የዓይን ግልምጫቸው ዋና ማረፊያም ማናዬ ሆነ ።
	《ቁጭ ብለህ በማቲ አስደበደብከኝ አይደል ? ምናለ !》አሉ ገና በነገር ሲጀምሩት ። ከመርፌው እንቅልፍ እንደነቁ የበሽተኛ ምግብ ቀርቦላቸው በመሰላቸት አኳኋን ይቀነጣጥባሉ ። ማናዬ እንደ አስታማሚ ከአጠገባቸው ተቀምጦ ነበር ። በእርግጥም ከደሴ እንደተመለሰ ወደ ቤቱ ሳይሄድ ከዚሁ ውሎ በማደር ባል—አከል አስታምሟቸዋል ። የቤተ ሰቦቹን ደህና መሰንበት ስንኳ ቴሌፎን ደውሎ አልጠየቀም ። በአንድ በኩል አዲስ አበባ መመለሱን ከአወቁ ለምን ቤቱ መጥቶ አያድርም ብለው እንደሚጠይቁት ተሰማው ። የድንጋጤ በሽተኛውን ትቶ ቤቱ ማደር ደግሞ  ጥፋት መስሎ አልታየውም ። የአውቶሞቢሏን የባለቤትነት መታወቂያ ደብተር ቀስ ብሎ በስሙ የሚዛወርበት ሁናቴ እስኪፈጠር ፥ ቃል የሰጡትን አንድ ሽህ ካሬ ሜትር ቦታ ከእጁ እስኪያስገባ ማባባል ይኖርበታል ። እንደዚህ ያለው ችግር በዚህ ፈተና ሊወድቅ አልፈለገም ። ነገር ግን ፥ የፀጥታ እንቅልፋቸውን እንዳያውክ ከአልጋው ጠርዝ ተኮራምቶ አድሮ ጠዋት ብድሩ ዘለፋ ሆነ ።
	《ታድያ መቼስ ምን ይደረግ ብለሽ ?》ሲል ነገሩን በማቃለል መለሰላቸው ።
	
 

	《ምን ይደረግ ?》ወይዘሮ ዘርፈሽዋል የማሽሟጠጥ ሳቅ ሳቁ ። 《እኔ በመንጋ ዱርዬ ስደበደብ ምን ይደረግ ትላለህ ? ሽጉጡን እንድትይዘው የሰጠሁህ ለአይጥ ማባረሪያ መሆኑ ነው ?》
	ማናዬ መልስ ሳይሰጥ ንዴቱን ለማብረድ ሳሎን ክፍል ሄዶ ተቀመጠ ። ሳይጠይቅ ፤ ሳይፈልግ ፤ ቋንጣውም ፤ ጭኮውም ፤ እየቀረበለት ሲያመነዥክ ቆየ ። ከረፋዱ ላይ አስጠሩትና ሌላ ግልምጫ አወረዱበት ።
	《ምን ዝም ብለህ ቁጭ ትላለህ ? መኪና አታመጣም ?》አነጋገራቸው ጥየቃ ሳይሆን ትዕዛዝ ነበር ። 《ቤተ መንግሥት ፥ ቤተ ክርስቲያንም እሄዳለሁ ። ዘመድም እጠይቃለሁ ።》
	ማናዬ መኪና በአንድ አፍታ ከየት እንደሚያመጣ ግራ ገብቶት ጥቂት አሰበ ። በወይዘሮ ዘርፈሽዋል ፔጆ በመተማመን የራሱን አሮጌ ኦፔል መኪና ከጥቂት ወራት በፊት ሽጦአል ። የወይዘሮ ዘርፈሽዋል ፔጆ የተሰበረው መስታወት ሳይለወጥ ከግቢ እንደቆመች ናት ። ብትሠራም ኖሮ  ለጊዜው ሊጠቀሙባት አይችሉም ። ወይዘሮ ዘርፈሽዋል መኪና እንዲፈልግ ያዘዙትም ለዚሁ ነበር ። በእርሱ ላይ የሚጨፍሩትን ያህል በአፋቸው የሚያቃልሏቸውን 《መንጋ ዱርየዎች》አሁንም በመፍራታቸው ራሱ የተበቀላቸው ይመስል ደስ አለው ። ወዲያው ግን ሐሳቡ ወደ መኪናው ጣጣ ተመለሰ ። 《የዘለቃ መኪናስ ?》ሲል በለዘብታ ጠየቃቸው ።
	《ቁልፉን ይዛ ነው የሄደችው ። ደግሞስ ትዳራቸውን ከያዙ በኋላ በእነሱ ዕቃ ምን  አገባን ? ራስን መቻል ነው ።》ቀድሞውንም መኪናውን ሲሸጥ አስቀድሞ ያላማከራቸው ስለነበረ አልፎ  አልፎ በነገር ዳር-ዳርታ ሲነካኩት ቆይተዋል ። አሁን ግን አነጋገራቸው ከሞላ ጎደል ቀጥተኛ ነበር ። መኪና ከየትም ፈልገህ አምጣ ነው ። የሚፈልገውን እስኪያገኝ ድረስ ምርጫ አልነበረውም ። ክፉ ቃል ሳይመልስ መኪና በውሰት የሚያገኝበትን መንገድ እያሰላሰሰል ጥሏቸው ወጣ ።
	በመጀመሪያ የጠየቀው የመሥሪያ ቤቱን የሰርቪስ ኃላፊ ነበር ። 《እስቲ ተቸገርልኝ !》አለው ቢሮው ድረስ አስጠርቶ ። 
	《ምን ከፍቶኝ ታዛዥ ነኝ ።》



	《በል እንግዲያ ለጥቂት ቀን ፤ ለአንድ ሁለት ቀን መኪናውን አውሰኝ ።》
	《አዬ ! የታለ መኪና ! 》ሲል ሰርቪስ ክፍሉ ኃላፊ ራሱን ይነቀንቃል ።
	《መኪኖች ሁሉስ ? አሮጌም ቢሆን ግዴለኝም ። የሚንቀሳቀስ ከሆነ ።》
	《አዬ አቶ ማናዬ ! የት ከርመው መጡ ! አንዳቸውም የሉም ።》
	《የት ሄዱ ?》
	《አንድዋን ክቡር አቶ ድፋባቸው ፥ አንድዋን ምክትል ሹሙ ፥》የሰርቪስ ኃላፊው በጣቱ ይቆጥር ገባ ። 《አንድዋን ክቡር አቶ ድፋባቸው ባዘዙት መሠረት ለክቡር አቶ ጓንጉል ፥ አንዱዋ ፉዞ ሆና ጋራዥ ነው ያለችው ።》
	《የእነርሱ ማርቸዲሶችስ ምን ሆኑባቸውና ነው አሮጌ የሸማኔ ጉድጓድ ያሰኛቸው ?》ሲል ማናዬ ያማያውቅ ይመስል በቀልድ መልክ ጠየቀ ።
	《አዬ አቶ ማናዬ ? እርስዎስ ለምን ፈለጉ ?》የሰርቪስ ኃላፊው ጥያቄ የቀልድ አሽሙር ነበረበት ። 
	《እኔማ ሲያቀብጠኝ መኪናዬን ሽጬ ነው ።》— ታድያ  እንደሌሎቹ ፈርቼ መሰለህ ? — ሊል ቃጣውና ነገሩ ከአለቆቹ ጆሮ እንዳይገባ በመጠርጠር መልሶ ተወው ። 《ለመሆኑ ምንም አትረዳኝም ማለት ነው ?》ሲል በማቆላመጥ ጠየቀ ።
	《ካለ ለእርስዎ ያልሆነ ለማን ሊሆን ኖሯል ?》አለ የሰርቪስ ኃላፊው ፥ በመቂ ቀበሌ አንድ ጋሻ መሬት እንዲያገኝ ረድቶት ስለ ነበር ባለውለታ መሆኑን በመግለጽ ።
	《ከሌለ መቼስ ምን ይደረጋል ?》ሲል አሰናበተውና ለጥቂት ጊዜ የብስጭት ሐሳብ ገባው ። ያበሳጨው መኪና ለማግኘት አለመቻሉ ብቻ አልነበረም ። የቢሮው አካባቢ ሁናቴው በጣም የተለዋወጠ ሆኖ ተሰማው ። የሰርቪስ ክፍል ኃላፊው ላይ ላዩን ትህትና ያሳየ ቢሆንም ፥ እንደወትሮው ከልቡ ያለ


 
መሆኑ ያስታውቅ ነበር ። ተላላኪዎቹም ቢሆኑ ለወጉ ያህል እጅ ቢነሱትና ሲጠራቸው ቢመጡም አስተያየታቸው ጥሩ አልመሰለውም ። ወይ ጥላቻ ወይ ንቀት የሰፈነባቸው ይመስላል ። ሌሎች የበታች ሠራተኞች በየበኩላቸው ይንሾካሾካሉ። ብዙ ኃላፊዎች በሥራ ገበታቸው ላይ የሉም ። እንደ ልጆች የድብብቆሽ ጨዋታ በመሥሪያ ቤቱ ግቢ ሁሉም በየበኩሉ ያደባበት አንድ ደፈጣ እንዳለ ተሰማው ። ማናዬም ፊቱን ኰስኩሶ እንደ መወራጨት እየቃጣው ወጣና ደንበኛው ወደ ነበረው ጋራዥ ሄደ ። 
	《አሄሄ ! አቶ  ማናዬ ! 》አለ ባለጋጋዡ ጥያቄውን ካደመጠ በኋላ ፥ 《አሮጌ ቮልስዋገንማ ጨው ሆኖ የለም ! ይገርምዎታል እንደ ወግ ዕቃ የተቀመጠች አንዲት የጣሊያን እርዱታ ነበረችን ። በአንድ ቀን ታድሳ ትድረስልኝ ተብዬ ማመን የሚያቅትዎት ዋጋ አወጣች ። እነዚህ ሁለቱ ነገ የሚወሰዱ ቀብድ የተከፈለባቸው ናቸው ።》ሁለት የከረከሱ ሰይቼንቶዎች አሳየው ። 《ስንት ስንት የሸጥኋቸው ይመስልዎታል ? ይችን ሶስት ሺህ አምስት መቶ ፥ ይችን አራት ሺህ አንድ መቶ ። ትላልቅ ሰዎች ናቸው ። ዓይኖቻቸውንም አላሹም ! ይህን አውቄ ቢሆን ኖሮ አንድ ሰላሳ አሮጌ መኪና ሰብስቤ ይኼኔ ሚሌነር ነበርኩ ። ድንገት ሆነ ።》 
	《የአንተን ሚሌነርነት ተወውና አሁን እኔ ምን ተሻለኝ?》ሲል ማናዬ ኰስተር ብሎ ጠየቀ ።
	《አዬ ማናዬ ! አሁን ማ—ይሙት ከሆነ በእርስዎ እለግማለሁ ?》ባለጋራዡ ችላ ብሎት ወደ ጥገናው አመራ ።
	ማናዬ በሸቀ ። አሁን እንደ አቶ ድፋባቸው ከፍተኛ ሥልጣን ቢኖረው ከየትም ወልዶ ያመጣለት ነበር ።
	ወደ ሌሎች ጋራዦች ሄዶ ያገኘው የማይጥም ቀልድ ነበር ።
	—ስም ተለውጦአል ጌታው ! አሮጌ መኪና አይባልም ። ነፍስ አድን ነው የሚባሉት — ይላል አንዱ ።
	—እኔ የምፈራው — ይላል ሌላው—በየግቢው የተደበቀው ማርቼዲስ ይፈተሽና የተረቱ ነገር እንዳይደርስ ነው ።
	—የምን ተረት ? — ማናዬ ሳይወድ ይጠይቃል ።



	—ተረቱማ እንደ አሁኑ የጭንቅ ጊዜ አንዱ ነፍሱን ለማዳን የሴት ቀሚስ ለብሶ ሰፈር ሲያቋርጥ አንድ ጎበዝ ያገኘውና አስቁሞ ይጠይቀዋል ። ምንድን ነህ ? ኧረ እኔ ሴት ነኝ ! የተጠራጠረው ጎበዝ ፤ ወስላታ ! በማለት ቀሚሱን ወደ ላይ ገለብ ሲያደርግበት አንድስ የሚያክል ጉድ የቀትር እባብ መስሎ መገኘት ! ይኼ ታድያ ምንድን ነው ? ብሎ ቢያፋጥጠው ካለዛሬም አላየሁት ! አለ ይባላል ።
	ማናዬ የተረቱ አሽሙር እርሱንም የሚጠቅስ መሆኑ እየተሰማው አቋርጦት ሄደ ። የባሰውን ያበሸቁት ደግሞ ታክሲ ነጂዎች ነበሩ ። አንዱ ሹፌር ፥ ማናዬ በሩን ከፍቶ እንደተሳፈረ ያልፈለገውን ሰላምታ ያስቀድምለትና ፥ 《ታድያስ እንዴት ነው አገሩ ? እኛ ይኸው እየወደቅን ፥ እየታገልን እየታሠርን ከዚህ ደርሰናል ። ትናንት መሬት መርገጥ ይጠየፉ የነበሩ ቀብራሮቻችን ዛሬ ድመት እንደመጣበት አይጥ መግቢያ ቀዳዳ ጠፍቷቸዋል ። መቆየት ደግ ነው ። ነገ ደግሞ ሌላ ጉድ እናይ ይሆናል 》ይላል ።
	ሌላው ፥ አንድ ከበርቴ ጐረቤቱ እንደ ዓይን ብሌኑ የሚጠነቀቅላት ማርቼዲስ መስተዋቷ ተከስክሶ አሁን የእርሱ ደንበኛ ሆነው መሰንበታቸውን ይተርካል — ይኼኔ ድንጋይ ወርዋሪው አንተ ትሆናለህ — ይላል ማናዬ በሆዱ ። አንዳቸውንም ሳያነጋግርና መልስ ሳይሰጥ ስሙኒውን ከፍሎ ይወጣል ።
	በዚህ ዓይነት አራት ጋራዥ አዳርሶ ከአምስተኛው ላይ የመቀመጫዋ ሽቦ የወጣ ከርካሳ ሬኖ አገኘ ።
	《ለመግዛት ነው ኪራይ ?》ሲል ባለጋራዡ ጠየቀው ።
	《የሁለቱንም ልስማው ።》
	《የሽያጩ ዋጋስ ይከብድዎታል ።》
	《ስንት ትላታለህ ?》
	《ሞተሯ ጥይት ነው ። ወንበሯን በመቶ አምስት ብር ባሳድሳት ሰባት ስምንት ሺህ ዓይን ሳይታሽ ታወጣለች ።》
	《ምን ?》ማናዬ እንደ መጮህ ቃጣው ።


 
	《ጊዜ ያመጣው ነው ።》
	《እሺ በኪራይስ ?》
	ባለጋራዡ ጸጉሩን እያካከከ ጥቂት አሰላሰለ ፥ 《በቀን ሃምሳ ብር ለአሥር ቀን አምስት መቶ ብር ይከፍላሉ ። ዛሬ የሚሆነው አይታወቅምና ከአሥር ቀን በኋላ ሌላ ውለታ እናደርጋለን ።》ከብዙ ክርክር በኋላ በ፫፻፶ ብር ተስማምተው ፥ ፔጆዋ ሰርቪስ እየተደረገችና መስታወቱ  እየተገጠመ ለዋስትና ከጋራዡ  እንድትሰነብት ተደረገ ።
	በማግሥቱ ጠዋት ወይዘሮ ዘርፈሽዋል ቤተ ክርስቲያን እንዲያደእሳቸው አዘዙት ። ያችኑም ስንት ተንከራትቶ ያላገኛት ያህል ከመኪናዋ ሲገቡ ፥ በመጠየፍ ፊታቸውን አጨግገው ፤《ምኑን ጣለብኝ እባካችሁ ። በእግር መሄድ በስንት ጣዕሙ!》አሉ ። 
	በመንገድ ላይ እንዳሉ ደግሞ ፥ 《የት ነው የምትነዳው ቤተ መንግሥት እኮ ነው የምሄደው》ሲሉ ደነፉ ።
	《ቤተ ክርስቲያን ስለ ተባልኩ ነዋ ! 》
	《ታዲያ ቤተ መንግሥት ውስጥ ቤተ ክርስቲያን የለም ?》በዓይናቸው ገረፉት ። 
	ማናዬ ጥርሱን በንዴት እያፏጨ ነዳ ። ውሉ ባለየለት በአሁኑ ቀውጢ ጊዜ በጠዋት ቤተ መንግሥት ሲገቡ በሰላይነት መጠርጠርን ሊያመጣ ይችላል ። በመንግሥት ላይ የተነሡት ክፍሎች በየቦታው ታዛቢና ተከታታይ ሳያደርጉ ይቀራሉ ? ራሳቸው ዘቦችስ ቢሆኑ መቼ ይታመኑና ።
	ወይዘሮ ዘርፈሽዋል በበኩላቸው ሰማይ ዝቅ ምድር ከፍ ቢል የማይቀሩበት ነገር ነበር ። በቤተ መንግሥት የተፈሳው ሁሉ የማያመልጣቸው ወይዘሮ  ሸዋዬ ማታውኑ ደውለው ንጉሡ የሚያስቀድሱት በታላቁ ቤተ መንግሥት ቅጥር ግቢ ውስጥ በምትገኘው በደብረ መንክራት ሥዕል ቤት መሆኑን ነግረዋቸው ነበር ። ያልተለመደ በመሆኑ ነገሩ ከነከናቸው ። እንደ ወይዘሮ  ዘርፈሽዋል ፍላጎትና አስተሳሰብ ቢሆን ኖሮ  ወጣ ብለው ለሕዝባቸው በታዩና በተቀባው ሰውነታቸው ባረጋጉት መል 




ካም ነበር ። ነገር ግን ከንጉሡ ልቦና የሚሠወር ነገር የለምና በሥዕል ቤት የሚያስቀድሱበት ምክንያት ሳይኖር ይቀራል ? በሥፍራው ተገኝተው ማየት ፥ መስማትና ማወቅ አለባቸው ። ከዚህም በተረፈ ፥ እጅ ከነሡና ፊታቸውን ካዩት ብዙ ጊዜ ሆኗል ።
	ነገር ግን እንዳሰቡት አልሆነላቸውም ። መጀመሪያ ልዩ ፈቃድ ያስፈልጋል በማለት የእልፍይ አስከልካዩ እንዳይገቡ አገዳቸው ። 《እኔ ዘርፈሽዋል ነኝ ከጌታዬ ግቢ የማልገባው ? እልፍኝስ ድረስ ቢሆን !》ጦፉ ። አካኪ ዘራፍ ማለት ቃጣቸው። ውስጥ ውስጡን ያቃጠላቸው ግን ፥ የእርሳቸው ቤተ መንግሥት ሥዕል ቤት አለመግባት ሳይሆን ፥ ድንገት ወይዘሮ ሸዋዬ ተፈቅዶላቸው እንደሆነ በማለት ነበር ። በዘር ከሆነ ከማን ያንሳሉ ! አዲስ የጸጥታ አጠባበቅ መመሪያ በመሰጠቱ እንጂ የቤተ መንግሥት ባለሟል መሆናቸውን ወትሮውንም የሚያውቀው የእልፍኝ አስከልካዩ መልሶ በማባበል አሳለፋቸው ።
	ከውስጥ ፥ ንጉሡ በግል እንደሚጸልዩበትና እንደሚያስቀድሱበት ጊዜ ሳይሆን ሥዕል ቤቱ ተጣቦ ነበር ። እገሌ የተባለ መኳንንትና መሳፍንት ሁሉ ተገኝቷል ። አስቀስሞ የደረሰው ሁሉም በየደረጃው በመኮልኮል ሥፍራውን ይዞ ስለ ነበር ወይዘሮ ዘርፈሽዋል ከወደ ዳር ቦታ ተሰጣቸውና በዓይናቸው ሁሉንም ይቃኙ ጀመር ። ንጉሡ የሁለት እጃቸውን አውራ ጣትና ሌባ ጣት ከእምብርታቸው ሥር እንደ ቀለበት በመሥራት ቀጥ ብለው ቁመው ማንንም የሚያዩ  አይመስሉም ። ዓይናቸውን ገርገብ አድርገው ፊታቸውን ብቻ ለሥዕል ቤቱ ቤተ መቅደስ ሰጥተዋል ። የካህናቱን የቅዳሴ ሥርዓት አልፎ  አልፎ  በመመልከት ከንፈራቸውን ያንቀሳቅሳሉ ። አንገታቸውንም ደፋ ያደርጋሉ ። በተረፈ ግን ስንኳን ትኩረታቸው ሐሳባቸው በቦታው የለም ። በመላ ሰውነታቸውም ተንቀሳቃሽ ሕይወት የለም ። ከፊታቸው ጀምሮ የራሱን የተፈጥሮ አካል መሸከም አቅቶት አልፎ አልፎ ሲንቀጠቀጥ እስከሚታየው በርካቸው ድረስ ሥሩ ተነቅሎ የጠወለገ ቅጠል ቅጠል ይመስላሉ ። መኳንንቱ ፥ መሳፍንቶቹና ሹማምንቱ ሁሉ መቋሚያቸውን ተደግፈው እንደተነፈሰ ጐማ ሟሽሸዋል። ትንሽ ደረቱን ነፋ ፥ አንገቱን ቀና አድርጎ የቆመው ፥ እስከ ጥቂት ዓመታት ድረስ አገረ ገዥ ሆኖ ከቆየ በኋላ ዓቃቢ ሹም ጐንጤ ሥልጣኑን ለማደላደል በጎነጎነው ሤራ ሊቀ መኳስ የሆነው 
    
የአልጋ ወራሹ ተቃናቃኝና የመሳፍንቱ ቀንደኛ መሪ የሆነው ራስ ዠማነህ ብቻ ነበር ። አልፎ አልፎ የሹማምንቱን አካባቢ በዓይኑ ይገረምማል ። አቃቤ ሹም ጐንጤም በዚያ ጉጉት ዓይኑ እያሾለቀ ያየዋል ። በሁለቱ መካከል ያለው ያለው ጥላቻ ስሜት ግልጽ ነበር ።
	ቀሳውስቱም እንደ ሰይቸንቶ ነጂዎች ያደሙ ይመስል ቅዳሴው ሳያምርበት ከአንድ ሁለት ሰዎች የተቆራረጠ እልልታ በስተቀር ዑደቱ ሳይደምቅ አለቀ ። በሬ የዋጡ የሚመስሉት ሊቀ ካህናት ቡራኬ ሰጥተው ሠርሆተ ሕዝብ እንደሆነ ወይዘሮ ዘርፈሽዋል ምኑም — ምኑ ደስ ሳይላቸው ፥ ንጉሡንም በሚገባ እጅ ሳይነሡ ወጥተው ከመኪና ውስጥ ሲገቡ ስቅስቅ ብለው አለቀሱ ። ልቅሷቸው ግን ለተከዙት ፥ ለፈዘዙት ንጉሥ ፥ መሳፍንትና መኳንንት ሳይሆን በአብዛኛው ለራሳቸው ነበር ። ሆደ—ባሻነት ተሰምቷቸዋል ። በተለይም ወይዘሮ ሸዋዬ ከእርሳቸው የላቀና ከፍ ያለ ቦታ በመያዛቸው ። ከመኪና ተቀምጦ ሲጠብቅ የቆየው ማናዬ ግን እንደ ወትሮው በማቆላመጥ ማጽናናቱ ቀርቶ አንድ ቃል አላናገራቸውም ።
	በምሳ ሰዓት ላይም የኢትዮጵያ ራድዮ ጣቢያ ፥ ንጉሡ የኪዳነ ምሕረትን በዓለ መንክራት ሥዕል ቤት ማስቀደሳቸውንና ይህም በዓል የሚከበበረው መድኃኒታችን ኢየሱስ ክርስቶስ ለእመቤታችን ለቅድስት ማርያም ፥ በትናንቱ ዕለት ቃል ኪዳን የገባላት መሆኑን ለማስታወስ መሆኑን መሆኑን ሲናገር ፥ ወይዘሮ ዘርፈሽዋል ፥ ከንፈራቸውን እየመጠጡ ፥ ‘‘ኤድያ ፥ ዛሬ ጊዜ ምን ቃል ኪዳን አለና ! ሁሉም ቃል ኪዳኑን እያፈረሰ ነው’’ በማለት በመካከላቸው ተዘግቶ ያደረ የዋለውን ንግግር ለመክፈት ሞከሩ ። ማናዬ ግን ምንም መልስ ሳይሰጣቸው ምግቡን ቆነጣጥሮ ተነሣ ። ባንድ በኩል ካፈርኩ አይመልሰኝ ዓይነት ነው ። በሌላ በኩል በትእዛዙም ፥ በቁጣውም እጅግ እየከፋ የሄደውን አመላቸውን ፥ ጥሎኝ ይሄዳል ብለው በመፍራት ፥ ያርሙ እንደሆን በማለት ነበር ። ወይዘሮ ዘርፈሽዋል በበኩላቸው አራት ቀን ተኰሳትረው ከሰነበቱ በኋላ በቁጣ አቀራረብም ቢሆን የኩርፊያውን መጋረጃ ለመቅደድ ተገደዱ ።          
	《አሁን ማ—ይሙት የምትናገረው አጥተህ ነው?》አሉና አፍንጫቸውን ዓይናቸውን በነጠላቸው እየጠራረጉ መነፋረቅ ጀመሩ ። 



	《ምን ያስለቅስሻል ታዲያ?》
	《በዚህ በመከራ ጊዜ ፥ ደጃማች የሉ ፥ ልጄ ከአጠገቤ የለች ። ለነገሩማ የተማመንኩት ባንተ አልነበር?》ልቅሶው ባሰባቸው ።
	《ታዲያ እኔ መች ከአጠገብሽ ተለየሁ》ማናዬ መርታቱ ተሰማውና ወደ ማቆላመጡ ቃና አዘነበለ። 
	《አንተማ ይኸው ለማነጋገር ስንኳ ተጀንነህብኝ! ንጉሡን አሽከሮቻቸው ሁሉ እንደ ከዱዋቸው ልትተወኝ ብታስብ ይሆናል እንጂ》ተንሰቀሰቁ ።
	《እኔ አንቺን ልከዳሽ? የማይመስል ነገር ለምን ታስቢያለሽ?》በእርግጥም መኪናውን ከእጁ ሳያስገባ ፥ ቃል የገቡለትን ጋሻ መሬት ሳይረከብ ፥ ሊተዋቸው ፥ ሊከዳቸው አላሰበም ። አንድ እጅ ዙሮ የማይገጥመውን ያነን ትከሻቸውን በሁለት እጁ ታቅፎ እንደ ሕፃን ልጅ እሹሩሩ እያደረገ አባበላቸው ።
	ወይዘሮ ሸዋዬ ድንገት ዘው ብለው የገቡት በዚህ ጊዜ ነበር ። 《ውይ ፥ ፊልም መስላችኋል》አሉ እንደ መንከትከት እየቃጣቸው ።
	《ውይ! አስደነገጥሽን እቴ ራሴን አሞኝ ሻሽ እሰርልኝ ብዬው ነው ። ድንገት ከየት ብቅ አልሽ?》ሲሉ ወይዘሮ  ዘርፈሽዋልን ጠየቁ ፤ ከወንድ ጋር ሲዳሩ በመገኘታቸው ኃፍረትም ደስታም እየተሰማቸው ።
	《ከሰው ቤት ቆየሁና እግረ መንገዴን ልጠይቅሽ ብዬ ነዋ! ግና አልዋሽም ፥ ወሬ እንዳለ ቤቴ እስክደርስ የቴሌቪዥኑ ሰዓት ያልፍብኛል ብዬ ነው ጐራ ያልኩት ።》
	《የተፈጠረ አዲስ ነገር አለ?》
	《የወሬ ወሬ ነው ። ካለ እንደርስበት የለ? እስኪ ክፈቱት ።》
	ቴሌቪዥኑ ተከፍቶ  ቦግ ብሎ ሲበራ ፥ የዕለቱ ፕሮግራም አልቆ መግለጫ አልቆ ልክ የዕለቱ ዜና መነገር ሲጀምር ዜና አንባቢው በወረቀት ላይ ሰፍሮ  የሚያየውን ማመን ያቃተው ይመስል ዓይኑን እየበለጠጠ ፥ ‘‘ከቤተ መንግሥት የተሰጠ መግለጫ ። 




ዛሬ የካቲት ፳ ቀን ፲፱፷፮ ዓ.ም. በአቃቢ ሹም ጎንጤ የሚመራው የሹማምንት ሸንጎ በአንድ ድምፅ ተስማምተው ሥራቸውን ለመልቀቅ ለግርማዊነታቸው ልመና አቅርበዋል ። ግርማዊነታቸውም የሹማምንቱን የሥራ መልቀቅ ልመና ተቀብለው ውሳኔ የሚሰጣቸው መሆኑን ከቤተ መንግሥት ቃል አቀባይ ተገልጧል ።’’ ሲል አስታወቀ ። 
       	《ምን ማለቱ ነው ሸዋዬ?》ሲሉ ወይዘሮ ዘርፈሽዋል ጠየቁ ፥ ከተቀመጡበት ድንገት ፍርጥም እያሉ ።
       	《እንደምትሰሚው ነዋ ! ስንብት ጠየቁ ማለት ነው ።》
	《የምን ስንብት? ከሚስቱ አገር ለመሄድ ነው የሚሰናበተው?》ወይዘሮ ዘርፈሽዋል ጥርሳቸውን እንድማፋጨት ቃጣቸው ።            
	《ዘመናዊ አሠራር ፥ በፈረንጅ አገር የሚሠራበት እንደዚህ ነው》አሉ ወይዘሮ ሸዋዬ ፥ ብዙ ጊዜ ውጭ አገር ደርሰው በመመለሳቸው የዘመናዊነት ብልጫ እየተሰማቸው ። 
	《ኤድያልኝ ዘመናዊነት! ንጉሡ ራሳቸው የሾሙትን ራሳቸው ነው የሚሽሩት ። ሰ ራሱን ሲሽር ታይቶም ተሰምቶም አያውቅ!》
	《ቴሌቪህኑ እንዳለው ልመና አቀረቡ ነው ። አንድ ሰው ደከመኝ ፥ አቃተኝ ጌታዬ ይብቃህ ይበሉኝ ቢል ነውር ያለበት አይመስለኝም ።》     
	《አጨማልቆ አጨማልቆ  አሁን የት ነው የሚሸሸው ! ይወጣት እንጂ! የአንቺም ጥብቅና መቆም በዛ!》ወይዘሮ ዘርፈሽዋል ሳያስቡት አነጋገራቸውን ከረር አደረጉት ።
     	《የአንቺስ አቃቤ ሹም ጎንጤን እንዲህ ጠምደሽ መያዝ ምን ይባላል?》ወይዘሮ  ሸዋዬ በበኩላቸው ኰስተር አሉ ። ሁለቱም መልስ አልተሰጣጡም ። ለቅጽበት ያህል ወደየራሳቸው ውስጣዊ ሐሳብ ተመለሱ ። ወይዘሮ ዘርፈሽዋል ንጉሡ ማርቼዲስ አዘውላቸው ፔጆ መቀበላቸውን በንዴት አስታወሱ ። ወይዘሮ ሸዋዬ ደግሞ  አቃቤ ሹሙ ጐንጤ ወንድም ጋር አበልጅ ከሆኑ ወዲህ የተፈጸመላቸው ብዙ ውለታ ትዝ አላቸው ። ከውለታዎቹ አንዱ ከበሩ ውጭ የቆመችው ማርቸዲስ ነበረች ። 

   


	አንዱ የሚያስበውን ሌላው የሚያውቅ ይመስል ለብዙ ሴኮንዶች በትዝብት ተፋጠጡ ። የወይዘሮ ዘርፈሽዋል ቋጥኝ ደረት ከፍና ዝቅ ይላል ። ስንደዶ የመሰለው የወይዘሮ  ሸዋዬ አፍንጫ ፥ ተወርውሮ ሊዋጋ የሚሰብቅ ይመስላል ። ሲናደዱ ይኸው ናቸው ።
	《አየሽ ዘርፏ የእኅትነት ምክሬን ልስጥሽ ። ሳይቸግር ፥ ወዳጅ እንጅ ጠላት አታፍሪ》አሉ አይናቸውን ሳይሰብሩ ።
	《ኧረ እኔ ካለወስፋቴ ጠላትም የለኝ!》
	《እኔ አንቺን ብሆን ከወስፋቴም ጋር  ቢሆን ምን አጣላኝ ። በምግብ አስታግሠዋለሁ ። እና እንዳልኩሽ ዛሬ ሳይቸግር ጠላት አለማፍራት ነው ። ዛሬ ቀን የጣለው ነገ የሚሆነው አይታወቅም ።》
	ሲወጡ ፤《ያቋረጥኳችሁ ነገር እንዳለ ቀጥሉ ፥ እንደኔ እንደኔ ግን ለሁሉም ጊዜ አለው እንዳለው ሰለሞን ለዚሁም ሰዓት አብጂለት ። ሙሉ ሌሊት እያለላችሁ?》ወይዘሮ ሸዋዬ መሮ የመሰለ ጥርሶቻቸውን ብልጭ አደረጉ ።

 

	በአቃቤ ሹም ጎንጤ ቤት ፥ ከሹማምንት ሸንጎ አባላት መካከል በተለይ ለእርሱ ቅርብ የሆኑና የአነሣሳቸውንም ሆነ የአወዳደቃቸውን ዕድል ከጎንጤ ጋር ያስተሳሰሩ አራቱ ብቻ ተሰብስበው ነበር ። አንዱ ፥ የአቃቤ ሹሙ《ቀኝ እጅ》እየተባለ የሚጠራው ትንሽ ወንድሙ ነበር ። ሌላው ፥ የአዲስ አበባው ብጥብጥ ፥ የመለዮ ለባሹ ግፊት እየበረታ ሲመጣ በደሴ የረሃብተኞች ጉዳይ ሥራውን አቋርጦ የተመለሰው ሹም ጓንጉል ነው። የቀሩት ፡ ሸክሙ የወረደለት የመሰለው ወደ ቤቱ ፥ የጨነቀው አጓዳኙ ወደ ሆነው ጐራው ፥ ከብስጭቱ የተነሣ ሁሉንም መርሳት የፈለገው ደግሞ  ወደ ውሽማውና ወደ እነጉብልዬ ሠፈር ተበታትነዋል ።


	《አሎር》አለ አቃቤ ሹም ጎንጤ ቴሌቪዥኑ ዜናውን ሲጨርስ ከግድግዳው ላይ በተሠራ ልዩ መሣሪያ እያጠፋ ። ከተከተፈ ዳቦና ፎርማጆ ጋር ሦስቱ የሚያወራርዱት ዊስኪ ፥ ዐቃቤ ሹሙ የሚጐነጨው ሻምፓኝ ዛሬ እንደወትሮው አልጣማቸውም ። አላዝናናቸውም ። የሚስቡት ለልማዱ ያህል ብቻ ነበር። ይልቅ የመሰልቸት ነበር ። በዚህ ወቅት ባለቤቱ ከአጠገቡ ብትኖር ተመኘ ። የበለጠ ደግሞ እርሱ ከዚያው ከባለቤቱ ጋር መሆኑን መረጠ ። ሁኔታው አላምር እያለ ሲሄድ ባለቤቱን ከጥቂት ቀናት በፊት ወደ አውሮፓ ልኮ ነበር ።《አሎር》አለ አቃቤ ሹም ጎንጤ ደግሞ ።
	《አሁን እንግዲህ ምንድንነው የሚቀጥለው?》ሹም ጓንጉል ፈተናው እንደከበደበት ተማሪ ጠየቀ ።
	《ከዚህ ደርሰናል ። ወደፊት የሚመጣውን ማየት ነው》አቃቤ ሹም ጐንጤ ሁለት መዳፉን ዘርጋ ብትን አደረገ ።  《መግለጫው መጥፎ  አይደለም ። ራስ ዠማነህ ከአናቱ ላይ የሌለ ፀጉሩን ሲነጭ ይታየኛል ።》ወደፊት በገፋ አገጩ ሥር የተደበቁትን ጥርሶቹን ለማሳየት ሞከረ ።
	《ለምን? የፈለገውን እንደሆነ አግኝቷል ። ባንድ በኩል እንዳንሠራ በልዩ ልዩ ተንኰልና የቤተ መንግሥት ሤራው ሲያደናቅፈን ኖረ ። አሁን ቦታውን ለቀቅንለት ። ሌላ ምን ይፈልጋል?》      
	《አዎ ፥ ቦታውን ለጊዜው ለቀንለታል ። ግን የሚፈልገውን አላገኘም ።》
	《ከዚህ የበለጠ ምን ነበር የፈለገው ?》ሲል ሹም ሥራህ ብዙ ጠየቀ።
	《ታሪኩ ብዙ ነው ። አንተ አልነበርክም እንጂ።》አቃቤ ሹሙ ፥ ሥራህ ብዙን እንደ አትክልት ከሥር ጀምሮ ኰትኵቶ ያሳደገው ስለሆነ እንደ ልጅ ነው የሚመለከተው ።
	《አስቀድሜ ነግሬዎታለሁኮ ። የኢንተርናሲዮናል ብድሩን ንግግር ለማጠናቀቅ በጕብኝትም በሽርሽርም ማባበል ነበረብኝ። ከስምምነት ደርሰናል ። አምስት ሚሊዮን ዶላር ትንሽ አይደለም ።》


	
	《ነበር ። ነገር ግን አሁን ሁኔታው እስኪለይ ድረስ በይደር ማቆየቱ ሳይሻል አይቀርም ። ከማን እጅ እንደሚገባ አናውቅም ። የባንኩ ሰዎችም ቢሆኑ ፥ በጸጥታ ምክንያት የአፍሪቃ አንድነት ድርጅት የሚንስትሮች ጉባዔ እንዲበተን መጠየቃቸንን  እያዩ ለጊዜው በብዙ ሚሊዮን ዶላር የሚገመት ግዴታ ውስጥ መግባታቸውን እጠራጠራለሁ ።  የሚሻለው ነገሩን እንዳለ መተው ነው ። ለነገሩማ አንተ አሁን ምንም ነገር ለማድረግ ሥልጣን የለህም ። ግን በቅርብ ስለምታውቃቸው ወደ ሀገራቸው በቶሎ እንዲመለሱ ንገራቸው ።》
	《ነገር ግን በድንገት ምን አፈነዳው?》ሹም ሥራህ ብዙ እንግዶቹን ይዞ ሁለቱን ቀን ላንጋኖ ሰንብቶ ስለነበር ሁናቴውን አለተከታተለውም ነበር ። 
	《ብዙ ነገሮች ሊኖሩ ይችላሉ ። በትክክል ይህ ነው ተብሎ የተጨበጠ ነገር የለም ።》
	አቃቤ ሹም ጐንጤ ሻምፓኙን በኃይል ተጐንጭቶ በንዴት መዳፉን ቡጢ አደረገው ።
	《አንድ ነገር መኖር አለበት》አለ ሹም ሥራግ ብዙ አለዝቦ ።
	《እሱ ምን ጥያቄ አለው? ግን ስናንቀላፋ የተማከርነው እኛ ነን ።》 ወደ ወንድሙ እያመለከተ ፥ 《አንተ ከብዙ ዓመታት በፊት ጀምሮ  የዘረጋኸው የመረጃ አውታር ነበረህ ። አንተም》ወደ ሹም ጓንጉል ጣቱን እየቀሰረ ፥ 《አንተም ደግሞ  ጀምሬአለሁ ብለኸኝ ነበር ። ካለ ኢንፎርማስዮን መንግሥት ሊቆም እንደማይችል ግልጽ ነው ። ግን...》በንዴት ንግግሩን አንጠልጥሎ መተው ቃጣው ። ሻምፓኙን በተጐነጨው መጠን  እየሞቀውና ሰውነቱ እየተሟሟቀ ሄደ ። 《እውነቱን ከእናንተ መደበቅ አልፈልፍም ፤ በሥራዬና በመረጥኳቸው የሥራ ባልደረቦቼ ፥ በሕይወቴ ሙሉ እንደ ዛሬ አፍሬ አላውቅም ።》
	ሌሎቹ ሹማምንት ሁሉ አንገታቸውን አቀረቀሩ ። የአቃቤ ሹሙ ወንድ ብቻ ለማስረዳት ፈለገና መግለጫውን አጉመትምቶ ተወው ።  



	《ማንንም ለመውቀስ አይደለም ። ሁላችንም የተቻለንን ሠርተናል ። ነገር ግን ልጅ ጉግሣ ከፍተኛ ጉዳይ መሆኑን  እያወቀ ከጧቱ ስብሰባችን ሲቀር መጠራጠር ይገባ ነበር ።》አቃቤ ሹም ጐንጤ ቁልፉን ለማግኘት የዕለቱን ሁናቴ ሂደት በሐሳቡ እንደገና መልሶ ሄደበት ... ሠራዊቱ ስላቀረበው ተጨማሪ ጥያቄ እንዲነጋገር ሹም ድፋባቸው ጧቱን ተልኮ ነበር ። ከሰዓት ላይ የተጨበጠ መልስ ሳይዝ መጣ ። ሪፖርቱን ሲያጠቃልል ፥ የሚፈልጉትን የሚያውቁ አልመሰለኝም ብሎ ነበር ። አብዛኞቹ ሹማምንትም—ንጉሡን ጨምሮ—ማዕበሉ እየበረደ መሄዱን ገመቱ ። ቀደም ብሎ በወጣው ፕሮግራም መሠረት ንጉሡ የአፍሪቃ ሚኒስሮችን ጉባዔ እንዲከፍቱ ፥ የሪሴፕሽን ግብዣውንም እንዲያስተናግዱ ተወሰነ ። ከሰዓት በኋላ ግን ያልታሰበ መርዶ መጣ ። ሹም ድፋባቸው ጫን ጫን እየተነፈሰ ከስብሰባው ዘው ብሎ ገባና ፥ የአራተኛው ክፍለ ጦር በሙሉ ከሁለተኛው ክፍለ ጦር ጋር መተባበሩን ፥ አዲስ አበባ የሚገኙ ልዩ ልዩ የጦር ክፍሎችም የበላይ አለቆጫቸውን ማሠራቸውን ፥ ግማሽ የሚሆነው የሀገሪቱ ሠራዊት በበታች ሹማምንት ቍጥጥር ሥር መዋሉን አስታወቀ ። ንጉሡ በዚህ ጊዜ የአፍሪቃ የውጭ ጉዳይ ሚኒስትሮችን ለማስተናገር ሂደው ነበር ። ሹም ድፋባቸው አቃቤ ሹሙን ለብቻ ለየት አድርጎ በሹክሹክታ ሌላም ወሬ ነገረው — ሠራዊቱ ከአቃቤ ሹሙ አንሥቶ የሹማምንቱን ቡድን በቍጥጥር ሥር ለማድረግ ማሳቡ ይነፍሳል — አቃቤ ሹሙ በበኩሉ ይህንን ወሬ ቀስ ብሎ ለወንድሙ ነገረው ። ሁለቱ ለብቻ ተመካከሩና ፥ መላው የሹማምንት ቡድን የሥራ ስንብት እንዲጠይቅ ሐሳብ አቀረቡ ። የቡድኑ አፈቀላጤ ደብዳቤውን እንዲያዘጋጅ ተደረገ ።
ንጉሡ ሪሴፕሽኑ ሲያበቃ ተመልሰው ። የአቃቤ ሹሙን ሐሳብ እንደ ሰሙ በግልጽ ባይቆጡም ሁሉንም በክፉ ዓይን ተመለከቷቸው ። 《ከእኛ ሐሳብና ፈቃድ ውጭ ለምንድን ነው የምትሰናበቱት? ከሠራዊታችን ዘንድ የቀረበ አዲስ ጥያቄ አለ?》ሲሉ ጠየቁ ።
	《እምብዛም አዲስ ነገር የለም ። ግን ሁናቴውን የበለጠ ለማረጋጋት ይረዳ ይሆናል ብለን ነው》ሲል አቃቤ ሹም ጐንጤ አድበስብሶ መለሰ ።




	《ግርማዊ ሆይ! ይህ ፈጽሞ ሊደረግ የማይገባ ነገር ነው》ሲል ራስ ዠማነህ ኰስተር ብሎ ጣልቃ ገባ ። 《ሹማምንት በፈቃዳቸው ከሥራ ሲሰናበቱ በኢትዮጵያ ታሪክ ታይቶም ተሰምቶም አያውቅም ። ንጉሡ እንደ ፈለገ ይሾማል ፤ ይሽራል ። አሁንም መሆን ያለበት ይኸው ነው ። ይቅርታ ፤ 》አለ በማሽሟጠጥ ወደ ሹሙ ዘወር ብሎ ፥ 《ኢትዮጵያ ፈረንሣይ አይደለችም ። ጠቅላይ ሚኒስትሩ መሥራት ሲያቅተው ፥ ለፕሬዚዴው ስንብት የሚያቀርብበት ።》
	አቃቤ ሹም ጐንጤ ከንዴቱ የተነሣ ። 《ደንቆሮ ፊውዳል》ብሎ ለመሳደብ ከጀለውና መለስ አድርጎ ፥《ነገሥታት በአሉበትም ቢሆን ይደረጋል ። እንግሊዝ አገር ኑረዋል። ይህንን እንዴት ሳያውቁት ቀሩ?》ሲል እሱም በአሽሙር መልክ መለሰ። በመካከላቸው የቆየው ጥርጣሬ ፥ ሤራና መናናቅ አሁን ወደ ተፋጠጠ ጥላቻ ተለወጠ ። ይህ የሁለቱንም ወገኖች በግልጽ ተሰማቸው ። በእርጅና መጃጀት ምክንያት ይህ ግልጽ መፋጠጥ ያን ጊዜ ያልታያቸው ፥ የሁለቱን ኃይልና ግጭት እያመዛዘኑ እያመዛዘኑ ሲጠቀሙበት የኖሩት ንጉሡ ብቻ ነበሩ ።
	ደህና ጐፈሬ ከሚመስል ቅንድብ ሥር ያሉት ዓይኖቻቸውን ከወዲያ ወዲህ እያንከራተቱ በታከተ አንደበት ፥ 《አሁንኮ ታዲያ ምን ይሁን ነው የምትሉት?》አሉ ፥ ማናለበት ባታደክሙኝ ፥ ባታሰለቹኝ እንደማለት ያህል ነበር ።
	ሁለቱ ተቀናቃኝዎች በፖለቲካ ገመድ ጉተታ ረጅም ጊዜ የቆዩ ስለሆነ ፊት ለፊት መጋፈጡን እስከ መጨረሻው አልገፉበትም ። በዚያ የስብሰባ አዳራሽ ውስጥ ከተገኙት መካከል ብዙዎቹ የአቃቤ ሹሙ ወገን የሆኑት የሹማምንቱ ቡድን አባሎች ነበሩ ። ግን ንጉሡ የየትኛውን ወገን ሐሳብ እንደሚቀበሉ አቃቤ ሹሙ ጐንጤ እርግጠኛ አይደለም ። ራስ ዠማነህ በበኩሉ ሹም ድፋባቸው ስላመጣው ወሬ ከምንጩ ስረስ የሚያውቅ ቢሆንም ፥ በሠራዊቱ ውስጥ ያለው የድጋፍ አሰላለፍ እንዴት እንደ ሆነ ገና አላረጋገጠም ነበር ። ስለዚህም በተቃዋሚነት ለጊዜው ራሱን ማጋፈጥ የማይበጅ መስሎ ተሰማው ። አንዱ የሌላውን ኃይል እንደሚያውቅ የተቃራኒ ሠራዊት መሪዎች ፥ የሌላውን ኃይል እንደሚያውቅ የተቃራኒ ሠራዊት መሪዎች ፥ ሁለቱም ወደ ኋላ ማፈግፈጉን መረጡ ።
አቃቤ ሹም ጐንጤ ተደፍቶ እጅ እየነሣ ፥ 《ግርማዊ ሆይ ፥ እኔና የሥራ ጓደኞቼ ፥ በታማኝነት ፥ በቅንነት ፥ በታዛዥነት ፥ በት



]ጋት ንጉሠ ነገሥታችንን አገልግለናል ብለን እናምናለን ። አሁንም ያቀረብነው ሐሳብ ፥ ሁናቴዎች ከቍጥጥራችን ውጭ ቢሆኑም ፥ የእናም ታማኝነትና  አገልግሎት በኢትዮጵያ ሕዝብ ፊት ዋጋ እንዳያጣ በሚል መንፈስ ብቻ ነው ። ከዚህ በተረፈ ግርማዊነትዎ ለሚያደርሰው ውሳኔ ሁሉ አሁንም ወደፊትም ምን ጊዜም ታዛዥ ባሪያዎች ነን ።》ደግሞ እጅ ነሣ ።
	ራስ ዠማነህ ወዲያው ለጠቅ አደረገና ፥ 《ግርማዊ ሆይ ፥ እኔም ፥ አቃቤ ሹም ጐንጤና የሥራ ጓደኞቹ ታማኝ አይደሉም ፤ አላገለገሉም ማለቴ አይደለም ።  ቢሆን ኖሮ እኛም ዝም ብለን አንመለከትም ። ከጫማዎ ሥር ፥ ከፊትዎ ተነጥፈን የምንቋቋመው ጉዳይ ነው ። ግን—ግን በሀገራችን ፥ በታሪካችን ያልተለመደ አሠራር የግርማዊ ንጉሠ ነገሥትን ክብር የሚነካ እንዳይሆን በማለት ነው ። ሕዝቡ የሚያውቀው ፥ ግርማዊነትዎ ሲሾሙ ሲሽሩ ፥ ሲቀጡ ምሕረት ሲያደርጉ ነው ። አዲስ ነገር ሲመጣበት መንፈሱ ሊዋልል ይችላል ።》
	《ሁለታችሁም የሚበጅ የመሰላችሁን ማሰባችሁ የሚደገፍ ነው ። አሁንም ተነጋግራችሁ የሚበጀውን ነገር አርድጉ》ሲሉ ንጉሡ ትተዋቸው ወደ እልፍኝ አመሩ ። ራስ ዠማነህ እጅ ነሥቶ የሚመለስ በማስመሰል ተከትሏቸው ሄደ ። አቃቤ ሹሙ ከወንድሙ ጋር እንደገና ተመካከረና የሥራ ስንብት ደብዳቤው እንዲሻሻል ተደረገ ። 《ስንብት ጠይቀዋል》በሚለው ፈንታ ፥ አሁንም ታዛዥነታቸውን ለማረጋጥ 《ልመናቸውን አቅርበዋል》ተባለ ። ከዚያ አራቱ ተለይተው ወደ አቃቤ ሹሙ ቤት መጥተው ፥ ንጉሡ ምን  እንደሚወስኑና ምን ተብሎ እንደሚነገር በዊስኪና በሻምፓኝ ዙሪያ ይጠባበቁ ጀመር ። በዚህም ጊዜ አቃቤ ሹሙ ሥጋቱንና ንዴቱን በሆዱ አምቆ ቆይቷል ።... ይሽሩን ይሆን? ወይስ ስንብታችንን ይቀበሉት ይሆን?
	አቃቤ ሹም ጐንጤ የዕለቱን ውሎ በሐሳቡ ተጕዞ ሲያበቃ ፥ 《አሎር! ይኸው ነው》አለ ሐሳቡን ያወጋቸው ይመስል ድንገት ሳይታወቀው ። ወዲያው ግን ቀጠል አደረገና ፥ 《የሆነ ሆኖ ያለፈው አልፏል ።》
	《እና እኛ የማንም መጫወቻ እንድንሆን ተጣልን ማለት ነው?》ወንድምዬው ቆፍጠን ብሎ ተናገረ ።




	《ማለቴ አይደለም ።》ሹሙ ሻምፓኙን ፉት ብሎ ዓይኖቹን ከደን በማድረግ የሚያስብ መሰለ ። 《ግን ትናንት ስለሆነው ፥ ዛሬ ስለደረሰው ወደ ኋላ ተመልሰን የምንለውጠው ነገር የለም ። ውኃ ከፈሰሰ አይታፈስም ተብሏል ።》
	《የዕድላችን ውኃ ፈሰሷል ማለት ነው?》ሲል ሹም ጓንጉል በደከመ ድምፅ ጠየቀ።
	《እንዲህ በቀላሉ ተስፋ መቍረጥ የለብህም ። የትናንቱ ፈስሷል ። የዛሬውም እንዲሁ ። ግን የፖለቲካ ሰው ዛሬ በቆመበት መድረክ ብቻ መወሰን የለበትም ። በልዩ ልዩ መንገድ መልሶ—መላልሶ መሞከር አለበት ። ፕሬዝዳ ደጐል ፥ የፈረንሳይ ፖለቲካ ረስቷቸዋል ፥ እሳቸውም ፖለቲካ ረስተዋል ከተባሉና ከስንት ዓመት በኋላ ነው ፥ በሙሉ ሥልጣን መሪነት የያዙት... ዕድላችን አልተወሰነም ።》
	《እንደማየው ግን ተወስኗል》ሲል ሹም ሥራ ብዙ ተናገረ ።
	《የለም》አቃቤ ሹሙ ራሱን ነቀነቀ ። 《ታሪክ እንደምታውቅ እርግጣኛ ነኝ ። የፈረንሳይን ፥ የእንግሊዝን ፥ ከዚያም የባሰ የሩሲያን ታሪክ የተመለከትን እንደሆን በምንም ዓይነት መንገድ የእኛ ዕድል ማለፍ ፥ ከእነ ራስ ዠማነህ ሊቀድም አይችልም።ጋሪ ከፈረሱ እንደማይቀድም ሁሉ ።》
	《ቢቀድምስ?》የሹም ጓንጉል አጠያየቅ አሁንም የጭንቀት ነበር ።
	《እሱን ነገ እናየዋለን ። እንዳይቀድም ግን ለነገው መዘጋጀት ነው ። እኔ በበኩሌ ሊሆን እንደማይችል እርግጠኛ ነኝ ። ካሰብንበት ። የእነርሱም የዕድል ውኃ በሰባራ እንስራ ውስጥ ነው ። ከእኛው እንስራ የባሰ አርጅቶ የነቃ ።》አቃቤ ሹሙ ተነሥቶ ወደ መኝታ ክፍሉ ወደ መኝታ ክፍሉ አመራ ። እንግዶቹን የማሰናበቱ ምልክት ነበር ። ሦስቱ ዊስኪያቸውን እየጨለጡ ሲወጡ ወንድምየው ብቻ ቀረ ። የነገውን ቁም ነገር በምሥጢር ለመነጋገር ።
	《ግንኮ የሩስያን ሬቮሉሲዮን ካነሣህ ዘንዳ ፥ አሪስቶክራሲውንም ቡርዧዋዚውንም አብሮ ባንድነት እኮ ነው ያጠፋው》። ወንድምዬው ነገሩ እንደ ከነከነው አፍንጫውን በጣቱ ቀንጠብ ፥ ቀንጠብ አደረገ ።  




	《እሱ ሌላ ነገር ነው። የቦልሼቪክ ፓርቲ በቡርዧ ዲሞክራሲ ስለማያምን ነው ። በእኛ አገር ግን ፓርቲ የለም ። ስለዚህ በእኛ አገር ቢበዛ የሚኖረው አናርሺ ነው ።》
	《አናርሺም ቢሆን ደስ አይለኝም ።》
	《ኤ—ካወቅንበት ልንጠቀምበትም እንችላለን ።》
	በዚህ ጊዜ የሠፈሩ ኤሌክትሪክ ድንገት ተቋርጦ ጨለማ አለበሳቸው።
	《ሜርድ!》እንደዚህ ያለ ቃል ከጐንጤ አፍ ሲወጣ ወንድምየው ሰምቶ አያውቅም ነበር ።


፬
	በበነጋታው ጧት የጠራች የየካቲት ፀሐይ ጨረር የኢትዮጵያን ምድር አለበሰው ። በውርጭ ወርዝቶ ያደረው መሬት እየተሟሟቀ ሄደ ። ፍጥረትም መንቀሳቀስ ጀመረ ። ሰው ወደ ሥራው ፥ ከብት ወደ መስኩ ወደ ግጦሹ ተሠማራ ። ፀጥ ረጭ ብሎ ያደረው ሕይወት እንደገና አንሠራራ — የዕለት ኑሮ ጕዞውን ቀጠለ ...
	ማታ ዜናውን የሰሙት አንድ ሸክም የወረደላቸው መስሎ ተሰማቸው ። ያልሰሙት ደግሞ የዕለት ሕይወታቸውን ፥?《ዛሬ ደግሞ ምን ይመጣ ይሆን》በሚል ሐሳብ ተቀበሉት ። በግል ችግራቸው ተጠምደው ለሰሞኝ ሁናቴ ቅንጣት ደንታና ሐሳብ ያልነበራቸውም የተለመደውን የዕለት እንቅስቃሴያቸውን በብስጭት ተያያዙት ።
	በአጭር ጊዜ ውስጥ የሰማውላልሰማው እየነገረ ወሬው እንደ ቋያ እሳት እየተቀጣጠለ ሄደ ። ከቤት ፥ ከመንደር መንደር ፥ ከሠፈር ሠፈር ተዳረሰ ።
	—ምን ይመስልሃል
	—ምኑ?



	—ስንብቱ? 
	—የምን ስንብት?     
	—ራዲዮ አልሰማህም?
	በአሉታ ራሱን ይነቀንቃል ። ይነግረዋል ። 《አትለኝም!》ሲል እንደ መፈንደቅ እንደ መዝለል ይቃጣዋል ። አንዳንዱ ደግሞ ከልደታ እንዴት እንደሚደርስ እያሰላሰለ ፥ 《መንግሥት ከሌለ ታዲያ ደሞዛችንስ?》ሲል ይጠይቃል ።
	ነገሩ ቅንጣት ስሜት ያልሰጣቸውና ፥ የዕለት ሥራቸውን እንደ ወትሮው በጧት የተያያዙት ክፍሎች ደግሞ ነበሩ ። በሁለተኛ ፖሊስ ጣቢያና በምኒልክ ትምህርት ቤት ፥ በትንሣኤ ዘጉባዔ ማተሚያ ቤት የመንገዱን ዳር ይዞ ፥ ሻማ ፥ ዕጣን ፥ ጧፍ የባቄላ ንፍሮ ተዘርግቷል ።
	—ከዚህ የተሻለ ወፍራም ሻማ አያገኙም ።
	—ምርጥ ዕጣን ነው...
	—የእኔ መስፈሪያ እንደሌሎቹ ከቂጡ የተሰረጐደ አይምሰልዎት!—
	አካለ ስንኩል ፥ ዓይነ ሥውር ፥ ከቆዳው የተገለበጠ የሥጋ ደዌ በሽተኛ ፥ ከጧፍ ከባቄላ ንፍሮ ጎን ተረፍርፏል ።
	—ስለ ወላዲረ አምላክ ።
	—ስለ አዛኝቷ ።
	—ስለ ጭንቅ አማጅቷ ።
	—እንደኔ ከመሆን ይሠውራችሁ! በወንድ ልጅ አምላክ አትለፉኝ!
	በአየሩ ላይ ፥ ስብከት ፥ ጸሎት ፥ ቅዳሴ በድምፅ ማጉያ ያስተጋባል ።
	ከረፋዱ ላይ የአዲስ አበባ ባንኮች ገንዘብ ለማውጣት በሚጣደፉ ደንበኞች ተጣበቡ ። ወደ ግሮሰሪና ወደ መርካቶ መሯሯጥ በረከተ ። ሠራተኞች ወደ እያሻቸው ሲሄዱ ብዙዎቹ የመንግሥት መሥሪያ ቤት ቢሮዎች ባዶ ሆኑ ። ከቀትር ላይ ፥ የታጠቁ ብዙ ወታደሮች በከተማው ተሰማሩ ። የኢትዮጵያ ራድዮ ፥ ቴሌቪዥን ቴሌኮሙኒኬሽን ፥ ባንኮችና ሌሎችም የመንግሥት መሥ



ሪያ ቤቶች በጥበቃ ሥር ዋሉ ። የወታደሮች ተሽከርካሪዎች ፥ ጅፖች ፥ ትሬኳርቶችና ብረት ለበሶች በዋና ዋና መንገዶች በብዛት ሲንቀሳቀሱ ታዩ ። ብዙ ሰዎችም የመንግሥት ግልበጣ የተካሄደ መስሏቸው ታኅሳስን አስታወሱ ። ማን ይሆን መሪው የሚል ጥያቄ ተነሣ ።
	በሰዓት ላይ ካፊያ መጣል ጀመረ ። ልዩ  ዓይነት ካፊያ—የወረቀት ካፊያ ። ከጧት ጀምሮ በአዲስ አበባ ሰማይ ላይ የጦር ኃይሎች ሄሊኮፕተሮች ሲያንዣብቡ ውለው ነበር ። ተግባራቸው በሚገባ ያልገባው ሰውም ቀና እያለ ተመልክቷቸዋል ። ከዚያም በድንገት በፒያሳ ፥ በአራት ኪሎ ፥ በሜክሲኮ አደባባይ ፥ በስድስት ኪሎ ላይ ወረቀቱን ያዘንቡት ጀመር ። ነገሩ እንቆቅልሽ ሆኖበት የቆየው ሰው ሁሉ ተረባረበ ። ወረቀቶቹ ወደ ተበተኑበት አካባቢ ሰው አንዴ ግር ብሎ ይሄድና አንዱ በአንዱ ላይ እየተነባበረ ፥ አንዱ ሌላውን  እየገፈተረ ፥ ሲሻማ ፥ የተረገጠ ፥ የወደቀና የተጐዳም ነበር ። ብዙ ጊዜ ፥ አንዱን ወረቀት በአንድ ጊዜ ሁለት እጆች ይቀልቡትና ፥ አንዱ ለሌላው በመተው ፈንታ ለሁለት ሲቀዳድዱት ሁለቱንም ሳይጠቅም ይቀራል ።

በመጀመሪያ የተበተነው እንዲህ ይላል ፡—
	የምሥራች ፡—
	ለምድር ጦር መኰንንኖችና የበታች ሹማምንት
	ለአየር ኃይል መኰንኖችና የበታች ሹማምንት
	ለባሕር ኃይል መኰንኖችና የበታች ሹማምንት
	ለፖሊስ ሠራዊት
	ለሰላማዊ ሕዝብ
		ኢትዮጵያ ፡—
	ሰሞኑን ዳረግነውና በማድረግም ላይ ያለነው የለውጥ እንቅስቃሴ ፥ ካለ ደም መፋሰስ የምናፍናቸው ተኩላዎች በገዛ ፈቃዳቸው ሥራቸውን ለመልቀቅ ጠይቀዋል ። እኛም የምንፈል


ገውና ለሀገራችን ይጠቅማል ብለን ያሰብነው ይህንኑ ነበር ። ቢሆንም ይህ ብቻ በቂ አይደለም ። አሁንም የሚቀሩን የኅብረት ሥራዎች አሉን ።     
	በማንኛውም አገር መሪ የሚያስፈልገው በቀውጢ ቀን ነበር ። የሆነ—ሆኖ የእኛ መሪዎች በሰላም ጊዜ ኖረው ለክፉ ቀን አጋልጠውን መሸሻቸው ከውጭ ጠላት ጋር የተስማሙበት ነገር ቢኖር ነው ። ምናልባትን በሕዝቡ ኅብረት ዓላማቸው ከሽፎ ሊሆን ይችላል ። 
	አሁን በኅብረት የምንጠይቀው ፡—
	፩.    በገዛ ፈቃዳቸው ሥራቸውን ለመልቀቅ ያቀረቡት ጥያቄ እንዲፈጸምላቸው ።
	፪.    ሥልጣን ከተገፉፉ በኋላ በነፃ ሳይለቀቁ እስከ ዛሬ ያባከኑትን የሀገሪቱን ሀብት የት እንዳደረሱ እንዲጠየቁ ። ቢቻል 	      በውጭ አገር ያስቀመጡት ንብረት እንዳለ በኢንተርናሲዮናል ትብብር ተጋልጦ አስፈላጊው እንዲደረግ ።
	፫.   በሀገር ውስጥ ሥልጣናቸውን መከታ በማድረግ ከደሃም ሆነ ከማንኛውም ግለሰብ የወሰዱት ሀብትና መሬት ልዩ 	      ልዩ  ንብረት እንዳለ ተጠንቶ ለመንግሥት ውርስ እንዲሆን ።
	፬.   በጠቅላላው እስከዛሬ ድረስ የነበሩትን ባለሥልጣኖች ሰብስቦ ስንዴውን ከእንክርዳዱ ለይቶ በእንክርዳዱ ላይ ውሳኔ                                                     	     መስጠት ።

ማሳሰቢያ
	ይህ መግለጫ የሚመለከታቸው ማንኛውንም ኢትዮጵያዊ ቢሆንም ፥ እያንዳንዱም የሀገሪቱን ዕድገት እንጂ ውድቀት የሚፈልግ መሆን የለበትም ። ስለዚህ ፥ ሁሉም እስካሁን በአለው ይዞታው መጽናት አለበት ። ስለዚህ ፥ ሁሉም እስካሁን በአለው ይዞታው መጽናት አለበት ። ይኸውም ድንበር በማስከበር ላይ የሚገኘው ኢትዮጵያዊ ግዳጁን በተወሰነለት ቦታ ማስከበር ሲኖርበት ፥ የሚያስፈልገውም ድጋፍ ከአስፈላጊው ቦታ እንዳ 



ይጓደልበት ያሻል ። በሌላውም የሥራ መስክ የተሰማራው የዕለት ሥራውን ማከናወን ይኖርበታል ።
	《የመረቁ ብዛት ለፍትፍት ያመቻል》እንደሚባለው ኅብረትን አጠናክሮ ለብሔራዊ ችግር መፍትሔ መፈለፍ ነው እንጂ ፥ አልፎ  አልፎ በሚደረገው ወሬ መፈታት ለጠላቶቻችን ምቹ ያደርገናል ። 
										ኅብረት ኃይል ነው ። 
	የተበተኑት ወረቀቶችና በወረቀቱም ውስጥ ያለው መልዕክት በትክክልም ሆነ ተዛብቶ  በቅብብሎሽ ሩጫ ፍጥነት በአራቱም ማዕዘን ተዛመተ ። ወረቀቱን ያገኘው ፥ በእግሩ እየተጣደፈ በአውቶሞቢልና በሰይቼንቶ  እየተሣፈረ አፋጣኝ በመሰለው መንገድ ተጕዞ ለቅርብ ጓደኛው ያደርሳል ። ሌላው ተውሶ አንብቦ በበኩሉ ለሌሎች ይተርክላቸዋል ። ሰዎች በየቢሮው ፥ በየቡና ቤቱ ፥ ተነጋገሩበት ፥ ተወያዩበት ። ትናንት ፈላጭ ቆራጭ የነበሩት ሹማምንት ዛሬ ወንጀላቸው በሰማይ ከተበተነ መፍራት ፥ መሸማቀቅና ማሾክሾክ ቀርቶ ብዙው ሰው ስሜቱን አስተያየቱን በይፋና በድፍረት ይገልጽ ገባ ። አንዳንዱ ማሳሰቢያውን የተመለከተው ከራሱ በደል ፥ ከዚያም አልፎ ከራሱ ቂም በቀል አንፃር ነበር ። ሹመትና የደረጃ ዕድገት የዘለለው ሠራተኛ 《ሕዝብ መበደል ማለት ይኸው አይደል? ሌላ ምን አለው!》ሲል በወደቀ አለቃው ላይ ጥርሱን ይነክሳል ። ጣቱን ይቀስራል ። አንዳንዱ ደግሞ  የተበተነው ወረቀት በጠቀሰው ወንጀል አፈር ድቤ የሚያስገባቸውን ሹምና አጫፋሪውን በደፈናው ይፈልጋል — ማነው እሱ እናቱን! ዋጋውን እንዲያገኛት ነው የማደርገው! — ይላል ። ዋጋውን ማግኘት ያለበት ማን እንደሆነ ግን ገና ሰው ጠይቆ  የሚደርስበት ነገር ነው ። እንዲህ ከሚያስበው ሰው መካከል ግማሹ በቅንነት በተበተነው መግለጫ ላይ ለተጠቀሰው አደራ ድርሻውን እያበረከተ እየመሰለው ሲሆን ግማሹ ደግሞ የአጥፊነት ባሕርይው እየገፋፋው የሚያደርገው ነበር።
	ብዙዎቹ ደግሞ ምኞታቸውና ሐሳባቸው ከዚህ ሁሉ ወደ ላቀና ወደ ረቀቀ ደረጃ መጥቶ ከዚያ የተበተነ ወረቀት ማዶ  የሚታያቸው ፥ የሚተነብዩት የነገዪቱን ኢትዮጵያ ዕድል ነበር ። ውቢቱ ፥

ለምለሚቱ ኢትዮጵያ ፥ ማርና ወተት የታዘንቢቱ ኢትዮጵያ ፥ በራቱ ማዕዘን የሚፈስሱት ... ወንዞችሽ ከእኛ ተርፈው ለቅርብና ለሩቅ ጐረቤት ሕይወት የሚሰጡት ኢትዮጵያ ፡ ሕዝብሽ በረሃብና እንደ ቅጠል ከመርገፍ መዳኑ ይሆን? ጥንታዊት ኢትዮጵያ ዝነኛ ኢትዮጵያ ነበረች ። ታሪካዊ ኢትዮጵያ ነበረች ። አካባቢዋ በጨለማ ተውጦ በነበረበት ወቅት የተደነቀ ሥልጣኔ ነበራት ። የተፈራች ፥ የተከበረች ሀገር ነበረች ። ዳዊት በመዝሙሩ ተቀኝቶላታል ። የአውሮፓ የታሪክ ጸሐፊዎች ስንኳ ጠላት ዙሪያውን ከብቦ ቢያስጨንቃትም ገናና ፥ የማትገበር ብቸኛ የአፍሪቃ የነፃነት ቋጥኝ ለመናድ ከየትም በኩል ጥቃት ተሰንዝሮባታል ። አዎ! ቱርኮች ፥ ግብጾች ፥ እንግሊዞች ፥ ኢጣሊያኖች ። ሁሉም የማይበገር ቋጥኟን እየተጋጩ ተመልሰዋል ። ይህን ሁሉ ጸንታ አሳልፋለች ። ውብ ኢትዮጵያ ፥ ገናና ፥ ጽኑ ኢትዮጵያ ነበረች ። እንደ ዛሬው ወደ ኋላ ከቀሩት አገሮች የመጨረሻዎቹ ጭራዎች ተብላ ሳትመደብ ፥ የሀብቷ ውጤት አውሮፓንና ሩቅ ምሥራቅን ያዳረሰ ሀብታም ነበረች ። የጉም ጅብ የሆኑ ጥቂት ሰዎች አጋድመው ጥለው በላይዋ ላይ ሳይጨፍሩ ፥ ቀና ብላ የምትራመድ ኵሩ እመቤት ነበረች ። እናት ኢትዮጵያ ፥ ውብ ኢትዮጵያ ገና በኵራት የምትቆምበት ጊዜ መምጣቱ ይሆን?
	የኵሩዋ እናት አገር ልጆችዋ ኵሩዎች ነበሩ ። ድንበርዋን የሚደፍር ፥ ክብርዋን የሚገስስ ጠላት ሲመጣ እንደ ንብ እየነደፉ ሲመልሱት ኖረዋል ። ደጉአሊ — ኰአቲት — መቅደላ — አድዋ — መተማ — ማይጨው — ወልወል—የልጆችዋ ደም ወደ ምድረ ማኅፀንዋ ገብቶ እንደገና ሌሎች ልጆች እንድትፀንስና እንድትወልድ ያደረጉበት ሥፍራ ስንቱ ተነግሮ — ስንቱ ተዘርዝሮ ። ደማቸውን እያፈሰሱ ከአካልዋ ሥጋ የወረሱ ልጆችዋ ፥ በታሪክ ዘመናት ሁሉ አንገታቸውን ያልሰበሩ ኵሩዎች ነበሩ ። ስንኳን ተጠቅተው ሲከፉ ፡—
	《እንደ ቆላ ወፍ እንደ በሬሳ 
	   ያረፈው ልቤ ደግሞ ተነሣ》 የሚሉ ቁጡዎች ። 
	አሁን ታዲያ አንገታቸውን ቀና አድርገው በኵራት የሚራመዱበት ጊዜ እየመጣ ይሆን? ለምኞታቸው 



ማረጋገጫ መልስ የሚያገኙበት ይመስል ቀና ብለው የእንጦጦን ተራራ ይመለከታሉ ። የእንጦጦ ተራራ በበኩሉ ከጀርባ እንደ ጐምቱ ጉብ ብሎ በአዲስ አበባ ውስጥ የሚሆነውን ነገር ሁሉ በትዝብት የሚያስተውል ይመስላል ። ከዚያ በፊት ቁጭ ብሎ ፥ ከሥሩ እንደሚፈልቁ የቀበናና የግንፍሌ ወንዞች ታሪክ ያለ ማቋረጥ ሲፈስስ እንደታዘበ ሁሉ...
	የጋዝ ጢስ ሲታጠኑ ፥ በዱላ ሲቀጠቀጡ የሰነበቱት ተማሪዎች በበኩላቸው ፥ የተበተነውን ወረቀት ለተቀጣጠለው እሳት ማራገቢያ አደረጉት ።


፭

	የዪንቨርስቲ ካምፐሶችና የትምህርት ቤት ግቢዎች እንደተነቀነቀ የንብ ቀፎ ሆነዋል ። በአራት ኪሎ ካምፓስ ፥ በመሐንዲስ ኮሌጅ ግቢ ፥ በተፈሪ መኰንን ትምህርት ቤት ፥ ተማሪው በየሜዳውና በየአዳራሹ እየተሰበሰበ ፥ በቡድን እየተከማቸ ይመካከራል ፤ ይወያያል ፤ ይከራከራል ፤ ይተራመሳል ። ወሬ ከአንዱ ካምፐስና ትምህርት ቤት ወደ ሌላው ይቀባበላል ።
	ዋናው ጥያቄ ፥ ምን መደረግ አለበት? እኛስ አሁን ምን እናድርግ የሚል ነበር ። ግን ሁሉም የሚስማማበት አንድ ዓይነት መልስ አልተገኘም ።
	ከፊሉ የወሎን ሕዝብ ያስጨረሱ ባልሥልጣኖች ለፍርድ እንዲቀርቡ እንጠይቅ ይላል ።
	—ማንን ነው የምንጠይቀው? — የሚል ጥያቄ ይቀርባል ።
	—ንጉሡን ነዋ! — የሚል የፌዝ መልስ ይሰነዘራል ።
	—ዋናው ተከሳሽ ማን ሆነና!
	በተለይ ከሥልጣን የወረደው አቃቤ ሹም በየትምህርት ቤቱ የተከላቸው ደጋፊ ስለነበሩት በሕዝቡ ላይ ለደረሰው ጥፋት ሁሉ ዋናው ተጠያቂ ንጉሡ መሆናቸውን አቃቤ 



ሹሙ ንጉሡ ያዘዙትን ብቻ የሚሠራ ተላላኪ አስመስለው ለማቅረብ ይሞክሩ ነበር ። 
	አንዱ ጥያቄ አጥጋቢ መልስ ሳያገኝ ሲቀር ሌላ ሐሳብ ይሰነዘራል ።
	—ለምን መሬት ላራሹ እንደገና አናነሣውም?
	—አሁን መንግሥት ስለሌለ ወቅታዊ መፈክር ሊሆን አይችልም ።
	ተማሪው በዚህ ዓይነት በዕለቱ ምን ማድረግ እንዳለበት ሲያወጣ ሲያወርድ ፥ ባቆጠቆጡ ቡድኖች ተከፋፍሎ ሲፋጭ ብዙ ሰዓት በማለፉ በተለይ ታረቀኝ ብሽቅ አለ ። ታረቀኝ ፥ ማርቆስና ቦጋለ የተገኙት በአራት ኪሎ  ካምፐስ ነበር ።
	《ይህንን ያህል የሚያጨቃጭቅና ጊዜ የሚያጠፋ አይደለም ጉዳዩ》አለ ታረቀኝ በንዴት ወደ መናገሪያው መድረክ እያመራ ። ሁካታው ትንሽ ጋብ አለ ። ሲያሰኘው ጥሩ ተናጋሪ መሆኑን ስለሚያውቁና በተደደጋጋሚ መታሠሩም የታጋይነት ዝና ስላተረፈለት ጆሮአቸውን አቀኑለት ።
	《ጐንጤ ወርዶ አዝብጤ ቢተካ ምንም ዋጋ የለውም ። እኛ ሥርዓቱንና የሥርዓቱን ገዢ መደብ አባላት ከቁንጮው ጀምሮ በአንድነት ነው ማየት ያለብን ። ሊነጣጠሉ አይችሉም ። ስለዚህ ነገ ንጉሡ አዲስ አቃቤ ሹም እስኪሾሙ እና ፥ የተሾመውማን እንደሆነ እስክናውቅ የምንጠብቅበት ምክንያት አይታየኝም ። የእኛ ተግባር ይህ ይደረግ ይህ አይደረግ ብለን ለንጉሡና ለመንግሥት ጥያቄ ማቅረብ አይደለም ። እኛ ከምናቀርበው ጥያቄ ይልቅ ሕዝቡ እግዚኦ! እያለ ዘውትር ሲለምን ኖሮ የለም? ልመናውን ሰሚ አላገኘም እንጂ ። እኛ ማድረግ ያለብን ፤ ሕዝቡ የሚፈጸምበትን በደል እንዲያውቅ መቀስቀስ ነው ። የጭቆና አገዛዝ ይውደም! ስንል ሕዝቡ ምን ያህል እንደ ተጨቆነ እየተገነዘበ ይሄዳል ። እኛ መሬት ላራሹ ስንል የጭሰኝነቱ ምሬት ይባባስበታል ። የእኛ ተግባሩ ፥ መለዮ ለባሹንም ደሞዙን አስጨምሮ መልሶ ከገዢው ወገን ጋር ተሰልፎ መሣሪያ እንዳይሆን ቁርሾውን የባሰ መቈስቈስ ነው ። ወዝ አደሩም በበኩሉ እንዲነሣ መገፋፋት ነው ። ይህንን ከአደረግን ፥ ይህንን መንግሥት ወጥረን እንይዘዋለን ማለት ነው ። ከናካቴው 




ተንኰታክቶ የሚወድቅበት ጊዜም ይመጣል!》ታረቀኝ የአድማጮቹን ስሜት ለመገንዘብ ንግግሩን ገታ ሲያደርግ ጥያቄ ተሰነዘረ ።
	《ከዚያስ በኋላ?》
	《ከዚያ በኋላ የሚሆነውንማ ሲደርስ እንመልሰዋለን》ሲል እንደ መሳቅ ብሎ  መለሰ ።
	《ይህ ትክክል አይመስለኝም ። ነገ የምንፈልገውን ካላወቅን ለመበጥበጥ ብቻ ነው የምንበጠብጠው ማለት ነው ። በሌላ አነጋገር ለትኋን ሲባል ቤትን ማቃጠል ያሰኛል》ሲል አንዱ ከመካከል ጮክ ብሎ  ተናገረ።
	《ሥነ ሥርዓት! መጀመሪያ እንድትናገር አልተፈቀደልህም!》አለ ታረቀኝ ንድድ ብሎ ።
	《ሥነ ሥርዓት!》አለ የመከመሪያው ተናጋሪ መልሶ ፥ 《አንተም ቢሆን መድረክ ላይ ወጥተህ እንድትደሰኩር ፈቃድ የሰጠህ የለም ። በዲሞክራሲያዊ መንገድ ከሆነ ሁላችንም የመናገር መብት አለን።》
	《ለመበጥበጥና ትግላችንን ለማበላሸት ግን መብት የለህም ። እናንተ የምትፈልጉትን እናውቀዋለን》ታረቀኝ ፍርጥም ብሎ ተናገረ ።
	《ልክ ነው!》
	《ልክ አይደለም! ሥነ ሥርዓት!》
	《እናንተም ሥነ ሥርዓት! አፋችሁን ዝጉ!》ሁካታና ትርምስ ሆነ ።
	《እናንተ ስትል ምን ማለትህ ነው? እኔ የግሌን አስተያየት ነው የሰነዘርኩት።》
	《የግልህም የመሰሎችህም ጭምር ነው ።》ታረቀኝ ንዴቱና ድፍረቱ እየባሰበት ሄደ ። አነጋገሩን በመደገፍ የሁካታው ድምጽ አየለ ።
	ታረቀኝ《እናንተ》ሲል ለመጠቆም የፈለገው ነገር ነበር ። ጠያቂውም ቢሆን አሽሙሩ በግልፅ ገብቶታል ። ከአራትና 



ከአምስት ዓመት ወዲህ በካምፐስ ውስጥ መከፋፈል ፥ ከዚያም አልፎ አተካራና አምባጓሮ ሲፈጠርበት የቆየ ነው ። መንግሥትም ልዩነቱንና አሽሙሩን በማራገብ ሊጠቀምበት ሞክሯል ። የቅጽልና የአሽሙሩ ምንጭ ፥ የፖለቲካ እንቅስቃሴአቸው ፥ ከትምህርት ደረጃቸው ጋር ካለው ግንኙነት ጋር የተያያዘ ይመስላል ።  
	—አንደኛ ዓመቶች ፥ 《ተቅለበለበች ጆሮዬ 》የሚለው ዘፈን ቅጽል ወጥቶላቸዋል ። ሁሉንም ነገር ለማወቅ ፥ የዩኒቨርስቲውን አየር በሚገባ ለመላመድ ካላቸው ጕጉትና እንቅስቃሴ የተነሣ ነው ።
	—ሁለተኛ ዓመቶች ፥《ያበጠው ይፈንዳ 》በሚለው ዘፈን አርዕስት ይጠራሉ ። በእርግጥም ደግሞ ፥ በአንደኛ ዓመት የዩኒቨርስቲውን ሕይወት ተላምደው ፥ እርስ በእርስ ተዋውቀው ፥ ለዩኒቨርሲቲ ባለሥልጣኖች የነበራቸውንም ፍርሐት ተወግዶ በተማሪዎች ማኅበር ሙሉ ተካፋይ ሆነው ከፍተኛ የፖለቲካ እንቅስቃሴ የሚያሳቱበት ወቅት ነው ።
	—ሦስተኛ ዓመቶች ፥《ትዕግስቴ ግባ ወደ አናቴ》የሚለው ዘፈን ስያሜያቸው ሆኗል ። ብዙዎቹ የፖለቲካ እንቅስቃሴ መሪነቱን በእነርሱ እግር ለተተኩት በአብዛኛው ትተው ወደ ጥናት ስለሚያዘነብሉ ነው ።
	—አራተኛ ዓመቶች የሚጠሩት ደግሞ ፥ 《ሁሉንም ነገር አይቼዋለሁ》በሚለው ዘፈን ነው ። ብዙዎቹ የፖለቲካ እንቅስቃሴውን ሥራ እርግፍ አድርገው የሚታያቸው ፥ የሚመረቁበትና ሥራ የሚይዙበት ጊዜ መሆኑን ለማመልከት ነው ። ትምህርት እንዲቋረጥ ፥ ትምህርት ቤት እንዲዘጋ አይሹም ።
	ይህ የዓመት አደላደል ሁሉንም ተማሪዎች አይመለከትም ። ከአንደኛ ዓመት ጀምሮ እያቋረጡ ፥ እየታሠሩ ፥ ሰባት ስምንት ዓመት ዩኒቨርስቲውን የትግል መድረክ አድርገው የኖሩ አሉ ። ቅጽሉ የወጣበት ጠቅላላ ዝንባሌ ግን ከሞላ ጐደል ያለ ይመስላል ። መንግሥት ፥ በተለይ አቃቤ ሹም ጐንጤ ፥ በተማሪ ስም በዩኒቨርስቲው ማኅበረ—ሰብ መካከል በአሰማራቸው ሰላዮች አማካይነት አልፎ አልፎ የሚነሣውን ትኵሳት ለማቀዝቀዝ የሚጠቀመው በዚህ ልዩነት ነበር ። አንደኛና ሁለተኛ ዓመቶች

ትምህርት እናቁም ሲሉ ከዩኒቨርስቲው ፕሬዝደንት ፥ ወይም ከአገር ግዛት ሚኒስቴር የመጨረሻ ማስጠንቀቂያ ይሰጣቸውና አራተኛ ዓመቶች ቀስ እያሉ ክፍል መግባት ይጀምራሉ ። ሌሎች እየተንጠባጠቡ ይከተላሉ ። እንቅስቃሴው ለጊዜው ይሟሽሻል ።
	ታረቀኝ እንግዲህ 《እናንተ》ሲል አራተኛ ዓመቶችን ማለቱ ነበር ። በተለይ ለታረቀኝ አነጋገር የተቃውሞ  መልስ የሰነዘረው የአራተኛ ዓመት ተማሪ ደግሞ ቀደም ሲል《ለሽፋን》በማስታወቂያ ሚኒስቴር ይሠራ የነበር 《ጸጥታ》ነው ስለሚባል ሁናቴው ሌላ መልክ ያዘ ። ሌሎች የአራተኛ ዓመት ተማሪዎች ከእርሱ ጋር በአንድነት ተደምረው በመጠቀሳቸው ተናድደው ስብሰባውን እያቋተጡ መበተን ጀመሩ ።
	ነገሩ ታረቀኝን ይበልጥ አበሸቀውና 《እዩዋቸው እነዚህ የዲግሪ ሱሰኞች ያገር ከዳተኞች በቀውጢ ቀን እውነተኛ መልካቸውን ሲያሳዩ! ዝም ብላችሁ ታያላችሁ?!》ሲል ጮኸ ። በስብሰባው ላይ ተካፋይ የነበሩት ነፋስ እንደነካው ገለባ ድንገት በየአግጣጫው ተበተኑ ። በመካከሉ ከየት በኩል እንደ መጣ ያልታወቀ ድምፅ ፥ 《ጆሮ ጠቢው እንዳያመልጥህ! ያዘው!》የሚል ጩኸት አስተጋባ ። በዚህ ጊዜ የአራት ኪሎው ካምፐስ ድብልቅልቁ ወጣ ። ማን እንደሚሸሽ ማን እንደሚያሳድድ ሳይታወቅ ከፊሎቹ በአራት ኪሎ በኩል ባለው አጥር እየዘለሉ ተፈተለኩ ። ግማሾቹ በጡረታ ሚኒስቴርና በምኒልክ ትምህርት ቤት ጀርባ በኩል አጥሩን እንደ ጦጣ እየቧጠጡ በመውጣት እግሬ አውጪኝ አሉ ።
	—ያዘው !
	—አትልቀቀው!
	ጫጫታው ተደበላለቀ ። ትራፊክ ታወከ ። ጢ ጢጥ! ጢጥ! በዚህም በዚያም የመኪና ጥሩምባ አምባረቀ ።  የሚሸሸው እየወደቀና እየተነሣ ፥ የሚያሳድደው እየተጩዋጩዋኸ በአራቱም ማዕዘን ሲሯሯጥ አላፊ አግዳሚው ከፊሉ በመደነቅ ይመለከታል ። አንዳንዱም ተባራሪ ጥይት በመፍራት ፈጠን—ፈጠን ብሎ በመራመድ ከአካባቢው ይሸሻል ።
	በግቢው ውስጥ የተቀሩት እነታረቀኝና ጥቂቶች ብቻ ነበሩ ። ያላሰቡት ሁናቴ ድንገት በመፈጠሩ ፥ በመጠኑ ተደናግረው ክም



ችች ብለው ሲወያዩ ሁለት ተማሪዎች ጫን ጫን እየተነፈሱ ተመለሱና ፥ 《ከባድ አደጋ ደረሰ》አሉዋቸው ።
	《የምን አደጋ?》
	《አንድ አራተኛ ዓመት ሠገራ ጉድጓድ ውስጥ ገባ!》
	《ምን ሲሆን?》
	《ሲሮጥ ። ጉድጓዱ ግድግዳ አልነበረውምና ሳያውቅ ሲረግጠው ተደረመሰና አብሮ ይዞት ወረደ》
	እየተጣደፉ ሁሉም ወደ አደጋው ሥፍራ ሄዱ ። ተማሪው የሠፈሩ ሰው ፥ አላፊ አግዳሚው ሁሉ ዙሪያ ከቦ ይጯጯሃል ። ግማሹ በአዘኔታ ከንፈሩን ይመጥጣል ። ሌላው እንዴት ማውጣት እንደሚቻል ምክር ይሰጣል ።
	《አጠና ክተቱለት ።》
	《የለም ገመድና መንጠቆ ነው የሚሻለው ።》
	《ውኃ ቢሞላ ወደ ላይ ያንሳፈዋል ።》
	የመንደር አሮጊቶች ፥ 《እኔን አፈር ይብላኝ》እያሉ ደረታቸውን ይደልቁለታል ። አንድ አምስት የሚሆኑ ተማሪዎች አፋቸውንና አፍንጫቸውን በመሐረም ሸፍነው ከጉድጓድ ዙሪያ ተደፍተው ፥ በአጠና ያማስላሉ ፤ ይጣራሉ ። አንደኛው ስብሰባው ላይ ከታረቀኝ ጋር የተጋጨውና ጉድጓድ ውስጥ ለገባው ተማሪ ተማሪ ጓደኛ የሆነው ገበየሁ ነበር ።
	አምቡላንስ መጥራት ማስፈለጉን የተገነዘቡት አንድ አሥር ደቂቃ ከአለፈ በኋላ ነበር ። አምቡላንስ እስኪደርስ ደግሞ ግማሽ ሰዓት ፈጀበት ። ከጫፉ መንጠቆ ያለበት ትልቅ ሰንሰለት ከተው ሲያገላብጡት የተቀሰቀሰው ሽታ ሰውን መድረሻ አሳጣው ። ብዙው ተመልካች አፍንጫውን እየያዘ ሸሸ ። ከአንድ ሃያ ደቂቃ በኋላ መንጠንቆው ተጠልፎ  ወጣ ። አሲዱ ሰውነቱን ባንዳፍታ ገሽልጦት ማን መሆኑ አይታወቅም ። ብዙ ሰውም ለማየት አልደፈረም ።
	አስከሬኑ ወደ ምኒልክ ሆስፒታል ሲወሰድ ገበየሁ ጥርሱን እያፋጨ ፥ 《አንት ነህ ይህንን ሁሉ የሠራኸው ። አትርሳ ። አልረሳትም》አለው ታረቀኝን ።



	《ምን ለማድረግ?》ታረቀኝ በጨፈገገ ፊት ከላይ እስከ ታች ገረመመው ።
	《ምን አስቸኰለህ? የሚሆነውን ሲደርስ ታውቀዋለህ።》
	《አገሩን የሚገዛው ለጊዜው ኃይለ ሥላሴ ሳይሆን ፋሪስ ከሆነ...》ታረቀኝ ትከሻውን ነቅነቅ አደረገ ።
	《እንዳንተ ላለው ንጉሥ መሆን አያስፈልግም ። የእኔ አባት ደግሞ እንዳንተ ባለው መናኛ ሰው ስሙ አይጠራም ።》
	《እኔም አልፈልግም ። አንደበቴን በመንካቱ ሊያስታውከኝ ይቃጣዋል... በአፌ ቀርቶ...》
	ተፋጠጡ ።《እባክህ ና ተወው!》አለና ማርቆስ ታረቀኝን በክንዱ ሳበው ። ታረቀኝም በራሱ ፀፀት ተውጦ ስለነበር ጠቡን ሊገፋበት አልፈለገም ። 《ከእንደዚህ ያለው ጋር መቀራረብም አፍ መካፈትም አያስፈልግም ። እኔ ገና በሩቁ ነው የሚቀፈኝ ።》
	《ምን አባቱ እንዳያደርግ?!》
	《እሱንስ አትበል!》
	《ፓህ!》
	ከፊቱ ላይ ይነበብ የነበረው ጥላቻ ግን የሁለቱንም ሐሳብ በመጠኑ ሳይቆነጥጥ አልቀረም ነበር ።
	የካሣሁን ነገርም ለመጀመሪያ ጊዜ አበሸቃቸው ።
	ካሣሁን ዋሴ ፥ እየተንቆራጠጠ የእነታረቀኝን መምጣት ቀኑን ሙሉ በጕጕት ሲጠባበቅ ውሏል ። በትንሹ ዛኒጋባ ቤት ተማሪዎች ከሚወጡ ከሚገቡ በቀር ፥ ድመት ፥ ውሻ ፥ ገረድ አልነበረበትም ። ዛሬ ደግሞ የባሰውን ሠፈሩ በሞላ እረጭ ብሏል ። የሚላላኩ ልጆች ፥ ገረዶችና ፥ አሽከሮች ብቻ አንድ አንድ ጊዜ ይተላለፋሉ — ፀጥ ብለው — አንገታቸውን ደፋ አድርገው ዛፎች ሳይቀር ፀጥ ብለው ቆመዋል ። የተፈጥሮ ነፋስ ከአየር ላይ የጠፋ የመስል ሳይንቀሳቀሱ ሳይወዛወዙ ። ካሣሁን ብቻ ነበር የሚንቀሳቀሰው እጁን እያፋተገ ፥ ጥርሱን እያፋጨ ቤት ይገባል ፤ ይወጣል ። ከቤቱ በራፍ ላይ ይቀመጣል ፤ ተነሥቶ ይንጐራደዳል ፤ መንገድ መንገዱን አሥር ጊዜ ይመለከታል ፤ ይንቆራጠጣል ፤ ይቅበጠበጣል ፤ ስሜቱ መንታ ነበር ።



	በእሥር ቤት ተዋውቆአቸው ፥ ቁስሉን አስታመው ያዳኑት ፥ በኋላም ወደሚኖሩበት አስጠግተው እንደራሳቸው አድርገው የያዙት — በሥጋ የማይወለዳቸው ወንድሞቹ— ክፉ ነገር አጋጥሟቸው እንዳይሆን በማለት ይጨነቃል። እንደልማዳቸው ታሥረው ይሆን? አሁንስ አያስተርፏቸውም ። አርፈው ቢቀመጡ ምናለ? በምን አቅማቸው እናሸንፋለን ብለው ነው? ሲል ከንፈሩን ይመጥጣል ። ወዲያው መልሶ ደግሞ ስለራሱ ይተክዛል ። ይኼኔ አደራ ያልኳቸውን ከቁም ነገር አልቆጠሩትም ይሆናል ። ለነገሩማ ባዳ አይደለሁ? አይፈረድባቸውም ። ጧትማታ ስነዘንዛቸው አሰልችቻቸው ይሆናል ።
	ጧት ሲወጡ ፥ 《እስቲ ኧረ ባካችሁ ተቸገሩልኝ》—ይላቸዋል። 
	—እንሞክራለን — ሲሉ እንደዋዛ ይመልሱለታል ።
	ማታ ሲመለሱ ራሳቸውን በአሉታ ይነቀንቃሉ ። ግን የእርሱ ጉዳይ ቀኑን ሙሉ በሐሳባቸው ውስጥ እንዳልነበር በሁናቴያቸው ነበር ። የረሱትን ነገር እንዳስታወሳቸው ያህል ድንገት ድንግጥ ይላሉ ። 
	ዛሬም ጧት ተስፋ ሳይቆርጥ ለምኖአቸው ነበር ። የተለመደውን መልስ ሰጥተውት ሂደው ነበር ።
	《እህስ》ሲል ጠየቀ እግራቸው ግቢውን እንደረገጠ ። በየራሳቸው ሐሳብ እንደተዋጡ ዝም ብለውት ወደ ክፍላቸው አመሩ ። ተከትሎዋቸው ገባና እነርሱ በታከተና በሰለቸ ስሜት ኮታቸውን እያወላለቁ እንደማረፍ ሲሉ ፥ 《አንዳች ፍንጭ አላገኛችሁም ወይ? እኮ ነው የምለው ወንድሞቼ!》
	《የምኑን?》ሲል ቦጋለ መልሶ ጠየቀ ።
	《የሚስቴን የዘይኔን ነዋ!》የእነርሱ ሐሳብ ግን የሚያሰላስለው ሌላውን ጉዳይ ነበር ። ነገ ቀብር አለ ። ከዚያ በኋላ ስብሰባ ይደረግ ይሆናል ። 
	መልስ አልሰጡትም ።
	《እኔማ መስሎኝ ነበር ጭንቀቴን ያዋየኋችሁ ።》ካሣሁን አንገቱን ደፍቶ በስንጥር ቢጤ ጥርሱን እየነቀሰ ተከዘ ። ተከፋ ።《እኔማ መስሎኝ ነበር ።》



	《ኦፋ ምናለ ብትታገሥ!》ታረቀኝ ድንገት ሳይታወቀው የገነፈለበት ቁጣ መልሶ ራሱን ሳይቀር አስደነገጠው ። ከመጠኑ በላይ እንደ ተነፋ ሳያስበው ነበር የፈነዳበት ።
	ካሣሁን ለቅጽበት ያህል ስቅጥጥ አለው ። ከዚያም ሳይናገር ፥ ነጠላውን አጣጥፎ ለበሰና ወደ በሩ ሲቃረብ ፥《እናንተ ላደረጋችሁልኝ ሁሉ አመስግኘ አልጨርሰውም》ሲል እንደ መሰናበት እጅ ነሣ ።
	《ምን  እያልክ ነው?》ሦስቱም በመፈናጠር ተነሥተው ከበቡት ።
	《ኧረ እኔ ምንም አላልኩ!》
	《ምንም አላልክ ።  እሺ ምን እያደረግህ ነው?》
	ከበው ዓይናቸውን ተከሉበት ። ተራ በተራ አያቸው ። ፖሊስ ጣቢያው ታወሰው ። 
	《መቸስ — መቸስ ፤ የአርባ ቀን ዕድሌ ጥሎባችሁ ፤ መቸም በጣም አስቸገርኳችሁ ። እናንተስ ምን ይፈረድባችኋል? ኧረ ፥ ኧረ—እሱ ውለታችሁን ይክፈላችሁ!》
	ታረቀኝ በቀልድም በቁጣም የካሣሁንን አንገት አንቆ እየወዘወዘ ማሳመን ቃጣው ። በአነጋገሩ አስቀይሞታል ። ካሣሁንም የእርሱ የወቅቱ ስሜት አልገባውም ። ለምን አይገባውም? ግን በአነጋገሩ ማስቀየሙ ተሰማው ፥ 《ካሣሁን — ካሣሁን ሽህ ጊዜ ይቅርታ! ግን ሰው ሲናደድ ብዙ ይናገር የለም? አንተ ተናደህ አታውቅም?》ሁለት ክንዱን ጨብጦ ተማጠነው ። 
	《ለሱማ ብዬ ነው ። ሳታውቁኝ ፥ ባጋጣሚ ድንገት ከእናንተ ላይ ጥሎኝ ብዙ አስቸገርኳችሁ ። በችግሬም ስነዘንዝ አበሳጨኋችሁ ፤ ስለዚህም ነው...》
	《አይደለም!》ማርቆስ ቀበል አደረገ ፥《አንተኮ አላስቸገርከንም ፤ አላናደድከንም ። የእኛው አዋዋል ነው ያናደደን ። ለምን አትነግረውም ታረቀኝ?》
	《ስንቱ ተብሎ ይነገራል?》 ታረቀኝ ተወራጨ ። ሰመመን እንደያዘው ዓይኑን ከድኖ እያሰበ ለማስረዳት ሞከረ ። ካሣሁንም ፥ መከፋቱ ወደ ፀፀት ተለውጦ ፥ ዓይኑን በተራ በሦስቱም ላይ 



እያንዣበበ አዳመጠ ። 《እና አንተም እስቲ አንዳንድ ጊዜ አስብ ። ለገዢዎች መሬት ቁና በሆነችበት ወቅት ፤ አንትስንት ወራት ስለ ተለየሃት ሚስት ፤ እኛም ስለአንተ ሚስት የምንጨነቅበት ወቅት ነው ማ—ይሙት?》ታረቀኝ በቀልድ ጐሸም አደረገው ።
	ካሣሁን በክፍል ውስጥ ሲጋራ ሲጨስ ሁልጊዜ እንደሚያደርገው ሁሉ ታረቀኝ ያቀጣጠለው ጢስ ወደ እርሱ እንዳይመጣ እጁን እያራገበ 《እፍፍ》አለ ። በበኩሉ መዝናናት ተሰማው ።
	《ታድያ ቦለቲካ አትፈልጉ ብሏል ? በእንደዚህ ያለ ጊዜ ነው እንጂ የሁነኛ ሰው መፈቃቀድ ። የሕግ ሚስቴ አንድ ሚስቴ እኮ ናት ። በዚህ ባሕር ከተማ ውስጥ በዚህ ቀውጢ አንድ ነገር ብትሆን ካለኔ ማን አላት? እኔስ መቸም ይኸው የአምላክ ፈቃዱ ሆኖ እናንተን ጥሎልኛል ። የከተማውን መግቢያ መውጫውን አጣርቼ ባውቀው ኖሮ ራሴው እፈልጋት ነበር ። ቢጨንቀኝ ነው እናንተን የማስቸግረው ።》
	《ምንም ችግር የለበትም ።》ታረቀኝ ደጋግሞ ሊያለሳልሰው ሞከረ ።《ግን ፥ አንድም ፋታ አልነበረንም ። በሰፈር ተዘዋውረን ለመጠየቅ ። ደግሞም መኪና ውስጥ አየኋት ያልካት እሷ ላትሆን ትችላለች ። መኪና እየከነፈ እንዴት ማረጋገጥ ይቻላል?》
《ዓይነ—ውኃዋ ፤ ሳዱላዋ  እርሷው ናት ። ደሞም ያላንዳች ምህኛት ልቤ አልደነገጠም ። ውቃቢዬ ሲነግረኝ ነው ። እናንተ ግን ነገሩ የሚያስጨንቅ መስሎ አልታያችሁም መሰለኝ ፤ ይኸው ችላ ችላ ስትሉት ስንት ቀን ሆነ ። ደሞም አልፈርድባችሁም ። እኔን መሸከማችሁ አንሶ ደግሞ ፥ በስንት ሥራችሁ ላይ ሚስቴን ውለዱ ልበላችሁ?》ካሣሁን ግድግዳና ጣሪያውን በትካዜ እየተመለከተ ፥ ከአፈርሳታው እልቂት በኋላ ፥ ሚስቱ ወደ አባቷ አገር ስትሰደድ ፥ ቤተሰቦቿ በመላ በረሃብ ሲያልቁና ዕጣ ነፍሷን ቀርታ አውራው መንገድ ላይ ስትለምን ፥ ከዚያም ብዙ ጊዜ የወሬ—ወሬ እንደ ሰማው አገር ቤት እየሄዱ ልጅ እግር ሴት እያባበሉ ለሽርሙጥና ወደ አዲስ አበባ የሚያመጡ ሰዎች ሲወስዱዋት በሐሳቡ ታየው ። 《ወይ ነዶ!》አለ ከራሱ ጋር ። ቀጠለና ፥《አዲስ አበባ የወሎ ሠፈር የሚባል አለ አሉ ። የት እንደሆነ የሚያመላክተን ባገኝ እዚያ ሄጄ ልጠይቅ ይሆን?》



	《አየ የዋሁ! ወሎ ሠፈር ሲባል ወሎዬ የሚኖርበት መሰለህ ? ምናልባት አንድ ጊዜ የወሎ ሠራዊት ሠፍሮበት ይሆናል ።አሁን ግን ድብልቅልቅ ነው 》አለው ቦጋለ ።
	《እና ምን ተሻለ?》
	《ጥቂት ቀን ታገሠን ። አሁን ብታገኛትስ ምን ታረዳታለህ? ራስህ ማረፊያ የለህ! አንተም ሥራ የምትይዝበትን መንገድ እንፈልጋለን ። እሷንም አጠያይቀን ልናገኛት እንሞክራለን ። ካቃተንም ገንዘን እንደ ምንም ፈላልገን በራድዮ እናስነግራለን》አለው ታረቀኝ ።
	《ምን ብለን?》
	《ዘይኔ ሙሔ ፤ ባልሽ ካሣሁን ዋሴ ይፈልግሻል ብለን》
	《የዘይኔ ስም በራዲዮ ሊጠራ? ኦሆሆሆ!》ነገሩ ካሣሁንን በጣም አስገረመው ።
	《ምን ይጐላታል ። እሷም ሰው ሌላውም ሰው》አለና ማርቆስ እንደመሳቅ አለ ።
          	     
፮
	ዘይኔ ፥ የወይዘሮ ዘርፈሽዋል ግቢ ከወሎ ችግር አልተሻላትም ነበር ። በልታ ታድራለች ። ግን ሕይወት ደግሞ ሆድን በእህል ከመሙላት የበለጠ ይጠይቃል ። ፍቅር ፥ ነፃነት ፥ ሰላም ፥ ሌላም ሌላም ፥... ዘይኔ በልጅነቷ ወላጆቿ አይተው የማይጠግቡዋት እስኪመስሉ ድረስ ምላተ ፍቅር ሰጥተዋታል ። በሜዳው ፥ በሸንተረሩ ፥ በጋራው ላይ እንደ ፈለገች የነፃነትን ፥ የሰላምን ሕይወት ኑራለች ። በባልዋ በካሣሁን ጉያም ፥ የልብ ፍቅር አግኝታ ነበር ። ለአጭር ጊዜም ቢሆን በዚያ የረሃብ ጊዜ ስንኳን በእርሷና በአባቷ መካከል ብቻ ሳይሆን ፥ በመላው ጐረቤት ዘንድ የእውነተኛ ፍቅር ፥ የመተሳሰብና የመተዛዘን ሕይወት ነበር ። ወደ አዲስ አበባ እንድትመጣ የሆነችውም ደካማ አባቷ ከራሱ ይልቅ ስለ እርሷ ሕይወት ስለ ተጨነቀ ነበር ። በአዲስ አበባ ግን 





ሰዎች እንደ ጭራቅ የከፉ ሆነው አገኘቻቸው ። ቁጣ ነው ፥ ጥላቻ ነው ፤ ንቀት ነው ፤ ሌላም ሌላም ነው ።...
  	ጭራቅነቱ የተገለጠላት ገና ወደ አዲስ አበባ በጕዞ ላይ እንዳለች ነበር ። አውቶሞቢሉ ሲበር ፥ ሰማይና ምድሩ ዙሮባት አጥወለወላትና በባዶ ሆድዋ ሽቅብ—ሽቅብ የሚላትን አፍዋን በጨርቋ ከድና ለመግታት አቅቷት አንድ ሁለት ጊዜ ፍልቅ—ፍልቅ አደረገች ።
	《እጭ እቴ! ምን ዕዳ ነው! አቁምላት መኪናውን አበላሸችው!》 ሲሉ ወይዘሮ ዘርፈሽዋል ደነፉ ። ማናዬ አውቶሞቢሉን ከፍቶ አስወርዷት ከመንገዱ ዳር ስንጓጉጥ ፥ 《ኧረ ኤድያልኝ እኔም እርም አልል ። የየትም ባላገር እያግበሰበስኩ ፥ መጥገባቸ ላይቀር ፤ መጀመሪያ እንዲህ ዕቃውን ሁሉ ሲያቆሽሹና ሲያበላሹ አይጣል ነው》በማለት ምሬታቸውን ገለጡ ።
	ዘይኔ ከአውቶሞቢሉ ወለልና ወንበር ላይ የተንጠባጠበውን በነጠላዋ እየጠረገች ፥ 《ወድጄን አይደለም ። ቢያመኝ እንጂ። ሲሆን ያጽናናል ፤ እንዴት በሕመም ሰው ይቆጣል?》ስትል በሆድዋ በመገረም ክፉኛ አዘነች ።
	ጭራ ሜዳ ላይ እንደዚሁ ሌላ ትዝብት አተረፈች። ለምሣ አረፉ ። ወይዘሮ ዘርፈሽዋልና ማናዬ በምግብ አዳራሽ ውስጥ ተቀምጠው ፥ መጀመሪያ ለጥም ማብረጃ አምቦ ውኃ ፥ ቀጥሎ ውስኪ ቀርቦላቸው ሲዝናኑ ዘይኔ የምታደርገው ጠፍቷት ከበሩ ጥግ ቁማ ቆየች ። ወይዘሮ ዘርፈሽዋል እንደ እርሳቸው ድብ ልብል የሆነውን ሠራተኛ ፥《ወደዚያ በኩል አስቀመጣት ፤ የምትጠጣውም ውኃ ሰጣት》ብለው ያዘዙት ውስኪውን ሁለት ጊዜ ያህል ተጐንጭተው ጫን ከተነፈሱ በኋላ ነበር ። ከጥቂት ጊዜ በኋላ ፥ የአሞራ ነው እየተባለ የሚታማው ዝነኛው የጭራ ሜዳ የዶሮ ጥብስ ፥ ትልልቅ ጕልቻ መስሎ በሁለት ሳህን ቀረበላቸው ። ተያያዙት   
	—ምንችፍ ።
	—ቁርጥም ፤ ቁርጥምጥም ።
	—ምንችፍ ።
	—ቁርጥም ፥ ቁርጥምጥም ።
	—ግንጥል—ጋጥ—ጋጥ—ቁርጥም ።
	—ጕንጭት ።



ዘይኔ ካለችበት አንገቷን ደፋ አድርጋ ስታይ ዓይኗ ውሃ ሞላ ። ከዚያ በፊት የግርድና ኑሮ እንዴት እንደ ሆነ አይታ ስለማታውቅ አንዱ ሌላውን አስቀምጦ መብላቱ አዲስ ነገር ሆነባት ። ወይዘሮ ዘርፈሽዋል ፥ በዘይኔ ግምት አንድ ቤተሰብ የሚሸኘውን ሙሉ ዶሮ ከአጋማሱ በኋላ ፥《ለእርሷ የሚሆን ምግብ አለ?》ብለው ሠራተኛውን ጠየቁት ።
	《ክክ ወጥም ሥጋ ወጥም አለ ።》
	《ዋጋው እኩል ነው?》
	《እይይ!》
	《ታዲያ ምን ትቀላምዳለህ!》ሲሉ ተቆጡ ።
	ዘይኔ በክክ ወጥ የቀረበላት እንጀራ ከብዙ ወራት ወዲህ ተመግበው የማታውቅ ቢሆንም ፥ የዶሮ ጥብሱ ከሐሳቧ አልጠፋ አለ ። ድምፁ በአዕምሮዋ ውስጥ እያቃጨለ አስቸገራት ።
	—ምንችፍ ።
	—ቁርጥም ፤ ቁርጥምጥም ።
	—ቋቋቋ — ቱፍ ።
	《ማየት መጥፎ ነው ። ዶሮም ይመረኝ!》የእነርሱን ያህል ራሷንም ታዘበችው ።
	ማናዬ በበኩሉ ፤ ከምግብና ከመጠጥ ብዛት ፊቱ በወዝ ተጭረቅርቆ ፥ ጥቅሻ ፥ አይሉት ማሽኰርመም ዓይኑን አጕረጠረጠባት ።
	ዘይኔ አዲስ አበባ ገብታ ከዚህ በፊት ከአደረባት ትዝብት የባሰ የሚጐፈንነውን የግርድና ሕይወት ተያያዘችው ። በወይዘሮ ዘርፈሽዋል ግቢ ፥ ከወይዘሮ ዘርፈሽዋል ጠባይ ጋር ።   
	ከጀርባና ከጐን በኩል በሦስት ማዕዘን የተዘረጋው የወይዘሮ ዘርፈሽዋል ማድቤት ክፍል ብዛት ከዋናው ቤት ይበልጣል ። አንዱ ክፍል ፥ ከመሬታቸው የሚጫነው ፥ ከአሰኛቸውም ከአዲስ አበባ የሚሸምተው እህል ማስቀመጫ ነው ። የሌለ የእህል ዓይነት የለም ። ጆንያ ሙሉ ጅንጅብል ሳይቀር ይቀመጣል ። የክፍሉን ቁልፍ ራሳቸው ብቻ ናቸው የሚይዙት ። ሁለተኛው ክፍል የተሰናዳውና በየጊዜው የሚወጣው እህልና ምግብ—ቀመስ ነገር ሁሉ የሚቀመጥበት ነው ። የጤፍ ፥ የሽሮ ዱቄት ፥ 


በሶ፥ ብቅል ፥ የተወቀጠ ጌሾ ፥ ክክ ፥ የተቀመመና የተፈጨ በርበሬ ፥ የበሶ ፥ የጭኮ ዱቄት ፥ ቅመማ ቅመም ፥ ማጠኛ ቅጠላ—ቅጠልና ሥራ ሥር ፥ ማር በአቆማዳ ፥ ቅቤ በገረወይና ፥ ሁሉም በየዓይነቱ ፥ በየረድፉ ተደርድሮአል ። ከእርሱ ቀጥሎ ያለው ክፍል ጠላ መጥመቂያውና ጠጅ መጣያው ክፍል ነው ። አልፎ አልፎ የማር አረቄውና የኮሶ አረቄው ይወጣበታል ። ከዋናው ቤት ፥ የጋዝ ምድጃና ኩችና ቢኖርም ፥ ወይዘሮ  ዘርፈሽዋል ፥ ለቀቅ ያለ ቅንጦት ሲያምራቸው ፥《ኧረ ኤድያልኝ! ጋዝ ብሎ ነገር ። ለችኮላ ያመቻል እንጂ ፥ ጢስ ያልሸተተው ወጥ አይጣፍጥም》ስለሚሉ ፥ አራተኛው ክፍል የእንጀራ መጋገሪያና በማገዶ የወጥ መሥሪያ ነው ። ሌሎቹ ሁለት ክፍሎች የሠራተኞች መኝታ ቤት ናቸው ።ባ
	የሠራተኞቹ የክፍል ድልድል ደረጃ አለው ። ምግብ አቅራቢዋ ፥ የዋናው ቤት ክፍል ተላላኪዋና ጽዳት ሠራተኛዋ ፥ በዕድሜዋ ልጅ እግር በአለባበሷም ጸዳ ያለች ናት ። መካከለኛ ዕድሜ ያላት ወጥ አብሳይዋ እንደዚሁ አለባበሷ ለክፉ አይሰጥም ። ሁለቱ ፥ ከሁለት የአጠና አልጋና የገለባ ፍራሽ ጋር አንድ ክፍል ይዘዋል ። ከዕቃ ቤቱ ማዶ ጫፍ ያለው አንድ ክፍል ፥ የአገር ቤት ዘመድ ሲመጣ የሚያርፍበት ፥ የሽቦ አልጋ ተዘርግቶበት የሚቀመጥ ነው ። ከሱ ጐን ያለው አንድ ክፍል ፥ ቅጥር ሠራተኛ አይሉት ቋሚ ደሞዝ የለው ፥ ዘመድ አይሉት እንደ አሽከር መታየቱ አልቀረ ፥ ከብዙ ዓመታት በፊት በአጋጣሚ ወዶ ገብቶ አገር ቤት ሲወጡ አንጋች ፥ ፍርድ ቤትና መሥሪያ ቤት ሲሄዱ እንደ እንደ ጉዳይ ፈጻሚ እየሆነ ለሚያገለግላቸው ማናዬ ገብቶ እስከፈነቀለው ድረስ ታማኝ አገልጋያቸው ለነበረው አሽከር በግል የተሠጠ ነው ። ወይዘሮ ዘርፈሽዋል ከገበታ ላይ እኩል ባያስቀምጡትም ደስ ሲላቸው ፥《አሼ!》እያሉ በቁልምጫ ይጠሩት ነበር ። የዛሬን አያድርገውና እሱም ቀን ይወጣልኛል ብሎ ተስፋ ነበረው ። ማናዬ ፥ ልባቸውንም አልጋቸውንም ወርሶ በግቢው ፈላጭ ቆራጭ ሲሆን አሸብር ፥ መነጫነጭ ሲያመጣ ወይዘሮ ዘርፈሽዋልም የባሰውን ችላ እያሉት ሄዱ ። የቀረው አንድ ክፍል በዕድሜ ከወይዘሮ ዘርፈሽዋል ቢያንሱ እንጂ የማይበልጡት ፥ የኑሮ  እንግልት ግን የሰማንያ ዓመት አሮጊት ያስመሰላቸው አንድ  እግራቸው ከቋንጃቸው ላይ ተሰብሮ ወልከም ጐተት እያሉ ፥ ጠላ የሚጠምቁት ፥ ጠጅ የሚጥ



ሉት እና እንጀራ የሚጋግሩት አገልጋይ መኝታ ክፍል ነው ። የሚተኙት ኬሻው አልቆ ገለባው ጕዝጓዝ በሆነ ፍራሽ ከወለሉ ላይ ነው። ሠራተኞቹ ፥ 《እማማ እንኮዬ》እያሉ ይጠሩዋቸዋል ። የወይዘሮ ዘርፈሽዋል መጥሪያ ደግሞ《ሰው ባጣ》ነው ። ዘይኔ አዲስ የገለባ ፍራሽ ተገዝቶላት ከእንኮዬ ጋር እንድታደበል ተደረገ ። አልጋ ግን አልተሰጣትም ። ሥራዋም እንደርሳቸው መሆኑ ተነገራት ።
	ጧት ፥ ወጥ ቤትዋ ወይም አቅራቢዋ በር አንኳኰታ ታስነሣቸዋለች ። 《እሳ! ብድግ ብድግ! የምን ተጋድሞ መዋል ነው? ቀለብተኛ ያለ መሰላችሁ?》
	አስቀድመው የሚነቁት ፥ አስቀድመው እንደ ምጥ ፥《እእእ!》እያሉ ከተጋደሙበት የሚነሡት እንኮዬ ናቸው ።
	《አንቺ ልጅ! አንቺ ልጅ!》ይሏታል ዘይኔን ከጐንዋ በርከክ ብለው በእጃቸው ነቅነቅ ነቅነቅ እያደረጉዋት ።
	ከዚያም በባዶ ሆዳቸው ሥራውን ይያያዙታል ። አንድ ጊዜ መከካት ነው ። ደግነቱ ወይዘሮ ዘርፈሽዋል ሁለት የባሕር ድንጋይ ወፍጮዎች አላቸው ። ሌላ ጊዜ መውቀጥ ነው ። መጋገር ማንኰሩ ፥ ማቡካቱ ይቀጥላል ። እህል መልቀሙን ማንፈሱንና መንፋቱን ስንኳ እንደ ዕረፍት እንጂ እንደ ሥራ አይቆጥሩትም ። ከሰዓት በኋላ እነወይዘሮ ዘርፈሽዋል ምሳ በልተው ፥ ቡና ጠጥተው ዕረፍት ሲያደርጉ ጥቂት ፋታ ያገኛሉ ። የምሳ ጊዜያቸው ነው ።
	 እንደ ክፍላቸው ሁሉ ምግባቸው ደረጃ አለው ። እንኮዬና ዘይኔ ሦስት ዓይነት ደረጃ ይጋግራሉ ። ነጭ ጤፍ ፥ ቀይ ጤፍና ፥ ሦስት እጅ በቆሎ ወይ ማሽላ የሆነ ጋሬ ። ሽታው ግቢውን የሚያውድ ወጥም በየዓይነቱ ይሠራል ። ለእንኮዬና ለዘይኔ ምሳና እራት የሚቀርብላቸው ጋሬና ዶኬ ነው ። በራሳቸው ክፍል ፥ ወይም በዋናው ቤት ኩችና ስለሚመገቡ የሌሎቹ ሠራተኞች ምግብ የትኛው እንደሆነ እነዘይኔ በዓይናቸው አላዩም ። የከንፈራቸው መወዛዛት ግን ከዶኬ የተለየ መሆኑን ይጠቁማል። ለእነ እንኮዬ ከእነ ወይዘሮ ዘርፈሽዋል ገበታ የተረፈውን ስንኳ አያቀምሷቸውም ። እየተሠጣ ድርቆሽ ይሆናል ።



	አንድ ቀን ዘይኔና እንኮዬ በሥራ ቁምስቅላቸውን ሲያዩ ውለው ፥ መኝታ ክፍላቸው እንደ ገቡ ፥ እንኮዬ ከድካማቸው የተነሣ ጋሬና ዶኬያቸውን ተቀምጠው መብላት አቅቷቸው እያቃሰቱ ተጋደሙ ።
	ዘይኔ በአዘኔታ እየተመለከተቻቸው ፥ 《ለመሆኑ ሁልጊዜ እንደዚህ ነው ሥራዎ?》ስትል ጠየቀቻቸው ። 
	《ዕድሜ ልኬን ይኸው ነው ። ሥጋዬን ጨረሱት ። ነብሴ ብቻ ነው የቀራቸው》በማለት አማረሩ ። 《ወይዘሮ ዘርፈሽዋል ፥ የሚሠራ ነገር ባይኖር እኔን በሥራ ለመግደል ቋጥኝ ስበሪ ይላሉ ። ከድካም የተነሣ መንቀሳቀስ ሲያቅተኝ ደስ ይላቸውና ዱላቸውን አንሥተው መዓቱን ያወርዱብኛል ። በያ ሰሞን ለልጃቸው ሠርግ ስንደግስ ፥ አንድ ቀን መድኃኒት ጠጥቼ መንቀሳቀስ ቢያቅተኝ በዱላ ሊጨርሱኝ በሰውዬው ገላጋይነት ተረፍኩ ። ሰሞኑን ደግሞ መልስ መጥራታቸው ነው መሰለኝ ፤ አይጣል ነው ።》
	《ራትዎን ቢበሉ ይሻላል ።》ዘይኔ ገበታውን ወደ ተጋደሙበት አቀረበችላቸው ።《ለመሆኑ ለምን ጥለዋቸው አይሄዱም?》ስትል እንደ ዋዛ ጠየቀቻቸው ። እሷም እንዴት እንደምትኖር እያሰበች ።
	《የት ብዬ እሄዳለሁ ብለሽ? ካለርሳቸው ሌላ ሰው ሌላ ቤት አላውቅ ። ደግሞ ይህንን ደካማ ሰውነት ይዤ ።》የተሰበረ ሰላላ እግራቸውን በአንድ እጃቸው ብድግ አድርገው አሳይዋት ። 《ማነው ገረድ አድርጎ የሚያጠጋኝ? መንገድ ዳር ተቀምጨ ልለምን ብለሽ? ለጠላቴም አያሳየው ። እሜቴም ቢሆኑ የትም አሳድደው ነው መልሰው የሚያመጡኝ》እንደ ተጋደሙ አይናቸውን ከደን አድርገው በሰመመን ጋሬውን ያኝኩ ገቡ ።
	《ምን ሆነው ነው እግርዎን ?》
	《እሜቴ ናቸው!》
	《በዱላ ሰበርዎት?》
	《በጥይት!》
	《ለመግደል? ምን አረጉ ብለው ?》     
	《እሳቸውማ አይደለም ነው የሚሉት ። ታሪኩ ረጅም ነው ልጄ ።》ንግግራቸውን አቋርጠው አሰቃቂ ትዝታ ለማየት




ያልፈለጉ ይመስል ፥ በእንግልት የጠወለገ ፊታቸውን ጭፍግግ ፥ በጢስ የላሙ ዓይናቸውን ጭፍን አደረጉት ። ዘይኔ አንጀቷ እንደ መላወስ እየቃጣው ዝም ብላ ጠበቀቻቸው ።
	《ለመሆኑ አደጋው ከደረሰብዎት ብዙ ዘመን ነው?》ስትል ጠየቀች ፥ ታሪካቸውን ለማወቅ ያደረባት ጕጕት አላስችል ብሏት ።
	《ሠላሳ ዓመት ያልፈዋል ።》
	《ምን መጥፎ ዕድል ጣለዎት ከእሳቸው እጅ ፥ እቴ ።》
	《እኔ ወድጀን አይደለም ከእጃቸው የወደቅሁት ።》
	《እህሣ?》
	《አየሽ ልጄ》አሉ ድንገት አንድ ሐሳብ እንደ መጣባቸው ከአንገታቸው ቀና ብለው ። 《እሜቴ ጌቶችን ሲዳሩ ፥ አንድ ደጃማች ዘመዳቸው እኔን ደንገጡር አድርገው ስጡኝ ። የእኔን እናት ደጃማች ጥንት የገዟት ስለነበር እኔም ከቤታቸው ተወልጄ ነው ያደግሁት ። አሁን እኔን ስታይኝ አልመስልም እንጂ በዕድሜ የእሜቴ እኩያ ነኝ ። ታዲያ በሠርጋቸው ጊዜ የደረስኩ ኰረዳ ነበርኩ ። ጌቶች መጥፎ ዓመል ነበረባቸው ስለሚባል ፥ ዓይናቸውን ከኔ ላይ ባሳረፉ ቁጥር እሜቴ የውስጥ ገላዬን በአለንጋ ወደ ውጭ ይገለብጡታል ። ጌቶች መልሰው እሜቴን በሽመል ያገላብጡዋቸዋል ። ታዲያ እሜቴ ዝም ብለው ነው እንጂ ያን ጊዜ ስንኳ ጌቶችን ከእኔ ጋር ምንም ነገር አላደረጉም ነበር ። ያን ጊዜ ጌቶች አገረ ገዥ ነበሩና ይህንን ሁሉ ችዬ በዚያ ስንኖር ፥ አንድ ጊዜ ጌቶች ወደ አዲስ አበባ ለመምጣት ተነሡ። እንኮዬን ይዤ ነው የምሄደው አሉ ። በሰማይ ነብሳቸውን ይማርና ፥ ጌቶች በስሜ እንኮዬ ነበር የሚሉኝ ። እሜቴ አይደረግም አሉ ። ጌቶች ታዲያ አዲስ አበባ ቤት ስገባ ስወጣ ማን በር ይክፈትልኝ? ማን እጄን ያስታጥበኝ ? ብለው ተቆጡ ። እሜቴ እኔ አብሬ ልሂድ አሉ ። እንዴት ተደርጎ ቤት ንብረቱን ለማን ትተን ብለው ጌቶች እሳት ሆኑ ። ሲቆጡ አይጣል ነው መቸም ። ሁለቱም ያው ናቸው ። በመጨረሻ ጌቶች አሸነፉና ከአንድ አሽከራቸው ጋር አዲስ አበባ ይዘውኝ ወጡ ። ሰነባበትን ። አንድ ቀን ገላዬን ታሺኛለኝ ብለው ፍል ውኃ ይዘውኝ ገቡ ።》እንኮዬ ፥ በአንድ ዓይነት ትዝታ ልም ዓይኖቻቸውን ስልምልም ጥርሳቸውን ፈገግ አደርጉና ታሪካቸውን አቋርጠው ተውት ።



	《ይጨርሱት እንጂ》አለች ዘይኔ ሁናቴያቸው አስገርሟት።
	《ምን የሚጨርስ ነገር አለው? ደጋገመን ፍል ውኃ እየገባን ገላቸውን አሽላቸው ነበር ።》
	《የጥይቱን አደጋ ማለቴ ነው።》
	《እሱማ》አሉ እንኮዬ መልሰው ፊታቸውን ጭፍግግ በማድረግ ።《አዲስ አበባ ደህና ቆይተን ወደ ጌቶች ግዛት የተመለስን ለታ ነው ። እሜቴ ከቤት ወጡና ፥ ጌቶች ከበቅሎ ሳይወርዱ ጠመንጃውን ተቀበሉዋቸው ። እኔ ከኋላ ነበርኩ ። ወዲያው ጠመንጃውን ዞር አደረጉና አዳፈኑብኝ ። ጌቶች ጀርባቸው ከእኛ በኩል ስለነበር እንዴት እንደሆነ አላዩም ። ገደልሻት ልጅቷን! ብለው እሳት ሲሆኑ ፥ እሜቴ አፈር በበላሁ ፥ ባርቆብኝ ነው ። ለምን አላስጠበከውም ነበር ብለው ድርቅ አሉ ።  እኔ ግን ማስጠበቂያውን ሲፈለቅቁት ያየሁ መስሎኛል ። ከዚያም ቍስሉ ትል እያፈራ ስድስት ወር ሙሉ ተኝቼ ወይ ተቆርጦ ሳይወድቅ እንዲህ ሆኜ ቀረሁ እልሻለሁ ። ያም አልበቃ ብሏቸው ይኸው እስከ መቃብሬ ድረስ ፍዳዬን ያሳዩኛል ።》እንኮዬ በፍዳ ያሳለፉትን ዘመን በሐሳባቸው የሚለኩ ይመስል ዓይኖቻቸውን ክድን አድርገው ዝም አሉ ።
	የእንኮዬ ታሪክ ፥ ዘይኔ በበኩልዋ በከበደ ሚስት ላይ ያደረሰችውን አደጋ አስታወሷት የፀፀት ዕንባ ተናነቃት ። ወይዘሮ ዘርፈሽዋል ለመግደል ተኰሱ ። ግን አካል ጐዱ  እንጂ ነፍስ አላጠፉም ። በእኔ ምክንያት ግን ሕይወት ጠፍቷል ፤ ስትል በሕሊናዋ ራሷን ወቀሰች ። መልሳ ደግሞ  ፤ ግንኮ እኔ አልደረስኩባት ። እርሷ ናት ከመሬት ተነሥታ የቀናችብኝ ። እሷ ናት የተቀናቀነችኝ ፤ የደበደበችኝ አስቀድማ ባገር ፊት ያዋረደችኝ ። ደሞም ዘነዘናውን ስስነዝር ለክፉ ያደርሳታል ብዬ አልነበረም — ስትል ራሷን በራሷ አስተባበለች ።
	ዓይኖቻቸውን ገለጥ ሲያደርጉ ከሐሳቧ ጋር የምትሟገት መሆንዋን የተመለከቱት እንኮዬ ፥《አይዞሽ አትፍሪ እስከዚህም። ዋናው ነገር መጠንቀቅ ነው》ሲሉ መከሩዋት ።
	《ከምኑ?》
	《ከማንኛውም ነገር ። እሜቴ ቂመኛ ፥ በቀለኛ ፥ አጉል ቀናተኛ ናቸው ። ከዚህ ግቢ እስካሉ ድረስ የወንድ ፊት ቀና ብሎ አለማየት ነው የሚሻለው ።》  



	《ወቸው ጉድ ፥ የደላው ሙቅ ያኝካል አሉ ። በሬሳ ላይ ተረማምጄ የመጣሁ ሰው  እንዲህ ያለውን ነገር የማስብበት አንጀትም የለኝ》ስትል በምፀት መለሰችላቸው ።
	ሌሊቱን ግን የካሣሁን ፥ የወይዘሮ ዘርፈሽዋል ፥ የከበደ ገጽታ እየተለዋወጠና እየተዘበራረቀ በሕልሟ በመምጣት እንቅልፍዋን ሰቀቀናም አደረገባት ።
	ብዙም ሳይቆይ እንኮዬ ያስጠነቀቁዋት ነገር ደረሰ ። 
	የዋናው ቤት ገረድ ፈቃድ ተቀብላ ሂዳለች ። ወጥ ቤትዋ ገረድ በርበሬ ልታስፈጭ ሂዳ ዘግይታለች ። በመካከል እንግዶች መጡና ዘይኔ ቡና አፍልታ እንድታቀርብ ታዘዘች ። ወይዘሮ ዘርፈሽዋል ቡና የሚያስቀርቡት እምብዛም ለማይጨነቁለት እንግዳ ነው ። 《ሥጋና እንትን ከባለጌ ቤት ይረክሳል አሉ ። ሁሉን እኩል ከአስተናገዱትማ ቁርጠኛው ወዳጅ በምን ይለያል?》የሚል ፈሊጥ አላቸው ። ቅርብ ለሆነ እንግዳ ሥልጣን ፥ ማዕረግ ፥ ክብር ፥ ሀብት አለው ለሚሉት ግን ጭኮው ፥ ቋንጣው ፥ ዳቦቆሎው ፥ ጠጁ ፥ ላቅ ላለም ዊስኪው ነው የሚቀርበው ።
	ዘይኔ ቡና ማፍላቱ እምብዛም አላቃታትም ። እንኮዬም እየጐተቱ ረዱዋት ። ከዚያም በዓመት በዓል ጊዜ ብቻ የምትለብሰውን የሙሽርነት ጊዜ ቀሚሷን አውጥታ ለወጠችና ሰውነቷ እየተርበተበተ ሳንቃው የሚጐዳ ይመሥል ቀስ አድርጋ እየረገጠች ገብታ ፥ የኩችናው ኮሪዶርና የሳሎኑ ክፍል የሚጋጠምበትን ማዕዘን ተጠግታ ቆመች ። እስከዚህ ድረስ ስትገባ የመጀመሪያ ጊዜዋ ነበር ። ምንጣፉ ፥ ወንበሩ ፥ ጌጣ ጌጡ ፥ ከመጋረጃው ጀርባ በሐሳብ ብቻ የምታየውን ቤተ መቅደስ መሰላት ።
	እንግዶቹ ሁለት ጠና ያሉ ሴቶች ነበሩ ። ሦስቱ ሴቶች የባጥ የቆጡን ሲጨዋወቱ ማናዬ ትንሽ ፈንጠር ብሎ እንደ ዋዛ ያዳምጣል ። ወይዘሮ ዘርፈሽዋል ከጭውውታቸው መለስ ብለው እንዳስተዋልዋት ፡— 
	《አታቀርቢውም? ምን ትጠብቅያለሽ ተገትረሽ!》አሉ ዓይናቸውን በቁጣ እያጕረጠረጡ ። ዘይኔ መጠየቅ ፈርታ ራሳቸው አውቃ ይነግሩኛል በማለት ቁማ ጠበቀች ።


	
	አሁንም ከጭውውታቸው ፊታቸውን ወደ እርሷ መልሰው ፥《አቅርቢው እኮ ነው የምልሽ! ከእኛው ጋር ቁጭ ብላ ለማውራት አማራት ልበል? ኦሆሆ! ወይስ አልተፈላም?》አሉ ።
	《ፍ—ፍንጃሉ》አለች ዘይኔ ምላስዋ እየተሳሰረባት ።
	በቋንቋዋ ሦስቱም ሴቶች ጥቂት ተሳሳቁባት ።《በዚህ አገር ሲኒ ነው የሚባለው》ሲሉ አንደኛዋ ሴት መከርዋት ።
	《ያው ከዚያ ውስጥ አለልሽ》ብለው ወይዘሮ ዘርፈሽዋል ሲኒና ብርጭቆ የተቀመጠበትን ኮሞ በእጃቸው አሳዩዋት ። ሄደችና እጅዋን ዘርጋ ብታደርግ መስታወቱ አገዳት ። ወደ ጐን የሚንሸራተተው መስታዋት እንዴት እንደሚከፈት ግራ ገብቷት አጐንብሳ ስትጨነቅ ፥ ስትጠበብ ፥《ማናዬ እንደ ውርደት አትቁጠረውና እስቲ አሳያት እባክህ》አሉ ወይዘሮ ዘርፈሽዋል ።
	ዘይኔ ከኮሞ ፊት ለፊት ጐንበስ እንዳለች ፥ ማናዬ መስታወቱን ከፍቶ ሲኒውንና የሲኒ ማስቀመጫውን ሲያሳያት ፥ ላመል ያህል ክንዱ ትከሻዋን ነካ አደረገው ። እሷ እንኳ ማስተሐቅር ቀርቶ አልታወቃትም ነበር ። ትርኢቱ በወይዘሮ ዘርፈሽዋል ዓይን ላይ ብቻ ውልብ ብሏል ።
	《ከባላገር አዲስ የመጣች ናት?》ሲሉ አንደኛዋ ሴት ጠየቁ ።
	《አዎ!》አሉ ወይዘሮ ዘርፈሽዋል በማጥላላት ፥《ከደሴ ስመለስ መንገድ ዳር ቁማ ስትለምን አገኘኋትና ትሆን እንደሆን ብዬ ነበር ።》
	《አዎ መቸም ከከተማዎቹ ጥቂት እነርሱው ይሻላሉ ። አይ! አይጣል ነው ።》
	《ኢጭ ፥ ኧረ ወዲያ! ሁሉም ያው ናቸው ። ይህችስ አሁን ሳምንት ቆይታ ቡና ቤት ነው የምቀጠረው ባትል አይደል?》ወይዘሮ ዘርፈሽዋል ያንን ድብልብል አንገታቸውን እንደ ማወዛወዝ እየቃጡ ከሳምንት በኋላ ዘይኔ የምታሰማውን የቅሬታ አነጋገር ለማሳየት ሞከሩ ።
	ዘይኔ ነገሩ ሳይገባት አንገቷን ደፍታ ቡናውን ቀዳችና በመጀመሪያ ለማን ለማን እንደሚሰጥ በዓይኗ አስተዋለች ።
 
 


   
	
መጀመሪያ ለወይዘሮ ዘርፈሽዋል አቀረበች ። ቀጥላ በዕድሜ ይበልጣሉ ብላ  እንደገመተችው ለሁለቱ ሴቶች ሰጠች ። በመጨረሻ ወደ ማናዬ ስትቀርብ ከአጠገቡ የነበረው ትንሽ ጠረቤዛ ደንቀፍ አደረጋትና ትንሽ ቡና ከስኒው አፍ እንደ መፍሰስ አለ ። ይቅርታ በሚለምን የአዘኔታ መልክ ቀና ብላ አየችው— ጭንቅ ብሏት — መግቢያው ጠፍቷት ። ያላየችው ግን ፥ ከከሞው ትርኢት ወዲህ ፥ ወይዘሮ ዘርፈሽዋል በዓይናቸው ይከታተሏት እንደ ነበር ነው ።
	《ዓይንሽ ከሚንከራተት የያዝሽውን ዕቃ እያየሽ አትሄጂም? ኧረ ምኗ ዓይን አውጣዋ ናት ባካችሁ !》ሲሉ ጮሁ ። ዘይኔ ተሸማቀቀች ። ጠብታ ቡና ማፍሰስ ከባድ ወንጀል መስሎ ተሰማት ።
	እንግዶቹ እንደ ሄዱና ማናዬ እንደወጣ ወይዘሮ ዘርፈሽዋል ዘይኔን አስጠሩዋት ። በዚህ ጊዜ ወፍጮ ቤት የሄደችው ገረድ ተመልሳ ነበር ።
	《አንቺ ምን አርገሽ ነው ? እሜቴ ፥ እሳት—እሳት—እሳት ሆነዋል!》አለች ወጥ ቤቷ እጅዋን እያርገበገበች ።
	እየተንዘፈዘፈች ገባች ። በአንድ በኩል መፍራት እንደሌለባት ይሰማት ነበር ። ግን አልሆነላትም ። የምትሄድበት የላትም ። የምታውቀው ሰው የላት ። በአራዊት እንደተከበበ ብቻኛ ሰው መድረሻ ጠፋት ።
	ወይዘሮ ዘርፈሽዋል ፥ በሳሎኑ ውስጥ ይንጐራደዳሉ ። ይንቆራጠጣሉ ። በኃይል ሲተነፍሱ ያ—ቋጥኝ የሚመስል ትከሻቸው ከፍ — ዝቅ ይላል ። ሁለት እጅ የማይሞላው አንገታቸው እንደ ወናፍ እየተነፋ ጐደል ይላል ። ዓይናቸው ተጉረጥርጧል ። 
	《ሁለተኛ》አሉ ወይዘሮ ዘርፈሽዋል ጥርሳቸውን አገጣጥመውና አንዳንድ ጊዜ ሥራ ሲፈቱ ዳንቴል የሚሠሩበትን ሽቦ ፊቷ ላይ ጠንቁለው ፥《ሁለተኛ እንዲስ ስታረጊ ባይሽ ማረኝ በዚህ ነው ዓይንሽን አንቍሬ የማወጣው !》
	ዘይኔ እሳት ውስጥ እንደገባ ቋንጣ መላ ሰውነቷ ተኰማተረ ። ፊቷንና ዓይኗን በሁለት እጅዋ ሸፈነችና ፥ 《እስከላመደው እኮ ነው》አለች በጣም በሰለለ ድምፅ ። 




《መላመድ ? ደሞ ልትላመጂው ኖሯል ?》ሲሉ ጮሁና በቃሪያ ጥፊ አናጉዋት ። ሰበብ ሲፈልጉ እንጂ ቡና ማቅረብ ማለቷን አጥተውት አይደለም ። ቅናታቸውና ምክንያት እንደሌለው ሁሉ ፥ ነገሩን ሆን ብለው ጠምዝዘው ተርጐሙት ። ዘይኔ ለቅጽበት ሰማይና ምድር ዞረባት ። ጭው አለባት ። በጥፊ ስትመታ የመጀመሪያዋ ጊዜ ነበር ። አባቷ ሙሔ ልጆቹ እንዳይበላሹበት ሲያጠፉ ከመቅጣት የማይመለስ ቢሆንም ፥ ጥፊ የሚባል ነገር ከፊታቸው እንዲያርፍ ፈጽሞ አይፈቅድም ነበር ። ልጅን ድንጉጥ የሚያደርግ መጥፎ ቅጣት ነው ይል ነበር ። በደመ—ነፍስ እየተንገዳገደች ወደ ክፍሏ ሄደች ።
	ወይዘሮ ዘርፈሽዋል ሾላ ላይ የድንጋይ ናዳ ያወረዱባቸውን《ምናምንቴዎች》በጥርሳቸው ያገኙ ይመስል ቁጣቸው ወዲያው ጥቂት በረድ አለላቸው ። እሳቸው ያን ጊዜ የደነገጡትን ያህል አሁን ደግሞ ገረዳቸውን አስደንግጠው ተወጡት ።
	《ምናባታቸው ፥ ካለበለዚያ አይቻሉም》አሉ ከፎቴአቸው ላይ እየተዘረፈጡ ። ለቅናቱ ይሁን ፥ ወይም ሾላ ላይ ሲደነገጡ ስላየቻቸው ከአሁኑ ልክ ለማስገባት ፥ የቅጣታቸው ምክንያት ለራሳቸውም ግልጽ ሆኖ አልተሰማቸውም ። 
	ዘይኔ ለጊዜው ሥቃዩ አልተሰማትም — ምንም ነገር አልተሰማትም ። ስሜቷንም ሆን አስሳሰቧን ጥፊው ከሰውነቷ ላይ እፍፍ ብሎ እንዳጠፋው ያህል ባዶ ሆነች ። ያማያስብ ፥ የማይሰማው በድን . . . በዚህ ጊዜ ሁሉ እንኮዬ እየጠራች ፥ እየቀሰቀሰች ልታጽናናት ሞክራ ነበር ። ሌላ ሰው እንዳይሰማት ብላ . . . 
	ቀስ በቀስ ከድንጋጤዋ እየነቃች አእምሮዋን እየገዛች አካባቢውን በሚገባ መገንዘብ ስትችል ፥ የቀኑ ብርሃን ድርሻውን ጨርሶ በቦታው ሌሊት ነግሦ ነበር ። በምሥራቅ በኩል የቀጣች ሙሉ ጨረቃ ፥ ምድሩን ወርቃማ ብርሃን አልብሳዋላች ። ጨረቃን ያጀቡት ከዋክብት የጠራውን ሰማይ እንደ ፈርጥ አሸብርቀውታል—እየተጠቃቀሱ ። ሰው ሁሉ በየቤቱ ተከትቶ ጸጥታ ሰፍኗል ። አልፎ አልፎ ብቻ የውሻ ጩኸት ይሰማል ። ነፃ ለሆነ ሰው ፥ ሰላም ለሆነ ሰው እብ ምሽት ፥ ለዘይኔ ግን የሰቀቀን ምሽት ነበር ።



	ከማድቤቱ ታዛ ሥር ተቀምጣ ፥ ወባ እንደ ያዘው ሰው መላ ሰውነቷ እስኪንዘፈዘፍ ድረስ ስቅስቅ ብላ አለቀሰች ። በዳገታማ ሚካኤልና በቆሬ ፥ ስቃ የምታሳስቅ የምትመስለው ጨረቃ የተከዘች መሰለች ።

፯

	አዲሱ አቃቤ ሹም ስለሚመርጣቸው የሥራ ባልደረቦች በመላ ምት ስም ሲጠቀስ ፥ የቤተ መንግሥት አካባቢ በራሱ የውስጥ ደንብ ሹም ሽሩን ያከናውን ነበር ። ንጉሡ ፥ ራስ ዠማነህን ፥ የቀድሞውን አቃቤ ሹም ጐንጤንና ጀነራል መብረቁን አስጠሩና ፥ ጄኔራል መብረቁ በወግ አጥባቂነት የታወቀ ቢሆንም በምርጫው ብዙዎቹ የተስማሙበት መሰሉ ። ጉዳዩ እንዳለቀ ተቆጥሮ ፥ ጄኔራል መብረቁ የኮሚቴ አባሎችን ለመምረጥ ፥ የቀድሞው ኮሚቴ አባል  አቶ  አጥላው ደግሞ ንጉሡ ስለ አዲሱ ሹመት የሚሰጡትን መግለጫ ለማዘጋጀት አብረው ወደ ሸንጎ ጽሕፈት ቤት ሄዱ ። አቃቤ ሹም ጐንጤና አንዳንድ የቀድሞ ኮሚቴ አባሎች ደግሞ ፥ ሁለተኛ ክፍለ ጦር ላቀረበው ጥያቄ የጽሑፍ መልስ ለማርቀቅ ወደ ኮሚቴው መሰብሰቢያ አዳራሽ አመሩ ። ራስ ዠማነህ ብቻ ከንጉሡ ጋር ቀረ ። ዙሪያውን ቃኘጦ ሌላ ሰው በአጠገቡ አለደሌለ ከአረጋገጠ በኋላ እጅ እንደ መንሣት ዓይነት መላጣ ጭንቅላቱን በመጠኑ ጎንበስ አድርጎ《ምክር ለማቅረብ ይፈቀደልኝ ጃንሆይ ? 》ሲል ጠየቀ ።
	《ምንድን ነው ?》ሲሉ በሰለቸ አንደበት መልሰው ጠየቁት ።
	《ሕዝብ የሰለቻቸው የሹማምንት ኮሚቴ መለዋወጡ ችግሩን የሚያቃለው አይመስለኝም》በማለት መለሰ ።



	《ታዲያስ ?》
	《አሁን በጦር ኃይሎች ውስጥ የሚታየው አመፅ ፥ ምልክቱ እንጂ በሽታው አይደለም ። ሕዝቡ ሹማምንቱን አንቅሮ ተፍቷቸዋል ። በሽታው ይህ ነው ።》
	《ታዲያስ ?》
	《የሚሻለው ፥ ሕገ መንግሥቱን ማገድ ፥ ሸንጎውን መበተንና ራስዎ  አቃቤ ሹም ሆነው አዲስ ሕገ መንግሥት እንዲረቅ ማድረግ ነው》አለ ራስ ዠማነህ ።
	《ምን ትቀባዥራለህ ? እንደገና ወደ ታች ወርደን የእናንተን ሥራ እንሥራ?》አነጋገራቸው ግን ፍጹም እምቢታ አልነበረም። ራስ ዠማነህ በጉዳዩ ከመግፋቱ በፊት የንጉሡ ዋና አጋፋሪ እየተቻኮለ ገባ ። ራስ ዠማነህ ነገሩን ሳይጨርስ ሹልክ ብሎ ወጣ ። ዋናው አጋፋሪ ቀረብ አለና ፥ 《ጃንሆይ ፥ ልጅ ጉግሣ ለምን አቃቤ ሹም አይሆንም ?》ሲል መለመን ዓይነት ጠየቀ ።
	《ወይድ ! ምን ትቀባዥራለህ ? አንድ ጊዜ ወስነናል》ጅላጅል ቢጤ ስለሆነ የሚቆጡት እንደ ልጅ ወይም እንደ አሳደጉት ለማዳ ውሻ ነው ። እሱም ቢሆን የጌታውን ጠባይ እንደ ሚያውቅ ለማዳ ውሻ በአቀራረቡ ጥቂት ይደፍራቸዋል ። ጓደኛ ያጣ ይመስል የንጉሡ ውሻ ሉሉ የሞተች ጊዜ ዕንባ አውጥቶ አልቅሶአል ይባላል ።
	《ለርስዎ ብዬ ነው እንጂ እኔ ምን ተዳዬ ፥ ጃንሆይ ። ግና ውሳኔው የማይለወጥበት ምክንያት አይታየኝም ።》
	《ለምን ነው የሚለወጠው ?》
	《አንደኛ በትምህርቱ የላቀ ነው ። ሁለተኛ በቀድሞው ኮሚቴ ውስጥ የነበረ ቢሆንም ፥ ስሙ በመጥፎ የተበከለ አይደለም ። አሜሪካኖችም ቢሆኑ ይወዱታል ። ከዚህም ሁሉ በላይ ደግሞ ወታደሩ እንደሚቀበለው መረጃ ደርሶኛል ።》
	《ታዲያ እስከ አሁን የት ነበርክ ? 》
	《መረጃው ትክክለኛ ለመሆኑ እስካረጋግጥ ነበር ።》
	《አሁንስ ?》



	《መቶ በመቶ እርግጠኛ እስክሆን ጃንሆይ ጥቂት ደቂቃ ይታገሡኝ ።》
	ንጉሡ መስማማታቸውን በመግለጽና በማሰናበት መልክ ካባቸውን ወለብ አደረጉ ። 
	ከሰዓት በኋላ ፥ ጄኔራል መብረቁ የኮሚቴ አባሎችን ስም ዝርዝር አውጥቶ ፥ አጥላው መግለጫውን አዘጋጅቶ ፥ ጋዜጠኞች ማስታወሻ ደብተራቸውን ፥ ቴፕ ሪኮርዳቸውንና ፎቶግራፍ ማንሻቸውን ይዘው ቤተ መንግሥት ሲደርሱ ፥ ንጉሡ ጥቂት ድካም ተሰምቷቸው ዕረፍት በማድርግ ላይ ስለሆኑ ለሌላ ጊዜ መተላለፉ ተነገራቸው ። ግቢው ትንሽ ጭር ያለ ይመስላል ። ከወዲያ ወዲህ የሚያረጠርጠው የቤተ መንግሥቱ ዋና አጋፋሪ ብቻ ነበር ።
	ማታ ፥ ንጉሡ ፥ ልጅ ጉግሣን አቃቤ ሹም አድርገው መሾማቸውን በራዲዮና በቴሌቪዥን አስታወቁ ። ጄኔራል መብረቁ ሌላ ቁልፍ ሹመት ተሰጠው ።
	ወይዘሮ ዘርፈሽዋል ከተቀመጡበት ፎቴ ላይ እንደ መዝለል እየቃጣቸው ፥《እንዲያ ነው እንጂ ! እንዲያ ነው እንጂ ! ጃንሆይ አሁን ገና ለበሙ ። ማንንም አጠራቅመው መጫወቻ አድርገውን ! የጨዋ ልጅ ግን ምንጊዜም ውሉን አይስትም የአባቱ የነበረውን ሥልጣን ነው የተረከበው ። የሚገባውን !》ሲሉ ፈነደቁ ።
	የቀድሞው አቃቤ ሹም ጐንጤ ፥ ስስ ከንፈሩን እየበላ ፥《አሃ! ለካስ ይሄ ኖሯል ። ጥሩ ነው ። ማን ጲላጦስ ሆኖ እንደሚያመልጥ እናያለን》ሲል ራሱን ነቀነቀ ።
	እነታረቀኝ ፥《የኢትዮጵያ ሕዝብ ከእንቅቡ ወደ ምጣዱ ሊገባ ? አይደረግም !》ሲሉ ፥ ጉልቻ ቢቀያየር ወጥ አያጣፍጥም ፥ በሚል አርዕስት በቁጣ ተነሣስተው የራሳቸውን መልስ ማዘጋጀት ጀመሩ ።
	ከአዲስ አበባ አራት መቶ ኪሎ ሜትር ርቆ ደሴ ሆስፒታል ከቍስሉ በማገገም ላይ የሚገኘው ማስረሻ ደግሞ የሹም ሽሩን ወሬ ሲሰማ ሐሳቡ ተማታበት ። ግን ሁኔታው እሱንም እንደሚነካው በጊዜው አልገመተም ነበር ።
   

 
 
ምዕራፍ ሁለት
《የትምህርት ሚኒስቴር ለድርቅና ቀበሌ ደብተርና እርሳስ በነፃ ሊሰጥ ነው ።》
	《በወሎ ፥ በትግሬ ፥ በሸዋና በሐረርጌ ግዛቶች በድርቅ ምክንያት ጉዳት በደረሰባቸው አውራጃዎች በሚገኙ ት/ ቤቶች ለሚማሩ ተማሪዎች የትምህርትና ሥነ ጥበብ ሚኒስቴር ሃያ አምስት ሽህ ደብተሮችና ሃያ አምስት ሽህ የመጻፊያ እርሳሶች ገዝቶ  በነፃ የሚያድል መሆኑን የትምህርት ሚኒስቴር . . . አስታወቀ ።》
					አዲስ ዘመን ፥ ጥር ፲፱፻፷፮ ዓ. ም.
 
	ለማስረሻ ወሬውን የነገረው ሐኪሙ ነበር ። ምርመራውንና የቁስል ሕክምናውን ጨርሶ ፥《አሁን በጣም ደህና ነህ》ካለው በኋላ ፥ 《ለመሆኑ ሹም ሽሩን ሰማህ ?》ሲል  እንደዋዛ ጠየቀው ። ማስረሻ በመገረም ትክ እየተመለከተ በአሉታ ራሱን ነቀነቀ ። 
	《የአቃቤ ሹም ጐንጤ ኮሚቴ ከሥራ ተሰናበተ ። ልጅ ጉግሣ አዲስ አቃቤ ሆነ ።》
	《በሙሉ ?》
	《አዎ ፥ በሙሉ ፥ የአንተ ወዳጅ ሹም ጓንጉል ሳይቀር》አለው ፥ ቀድሞ በኮተቤ ሁለተኛ ደረጃ የትምህርት ጓደኛው የነበረው ኢትዮጵያዊ ሐኪም ። ከውጭ ሀገር ትምህርት ከተመለሱ በኋላ ሁለቱም በየፊናቸው የሙያ መስመራቸው ተከ





ትለው ብዙ ባይገናኙም የጥንቱን እያነሡ እንደ ጥንቱ ይቀላለዳሉ ። አሁን ደግሞ ፥ ማስረሻ በጥይት ቈስሎ ሐኪሙም በደሴ ሆስፒታል ተመድቦ በአጋጣሚ መገናኘታቸው አረራርቧቸው ሰንብቶ ነበር ። ማስረሻን ማን እንዳቈሰለው ሐኪሙ ሰምቶ ነበር ። እንደ ደሴ በመሰለ መጠነኛ ከተማ ወሬ ተደብቆ አይሰነብትም ።
	《ስሙን  አትጥራብኝ ! ትኩሣቴ እንደገና እንዲነሣ ትፈልጋለህ ?》ሲል በቀልድ ዓይነት ፊቱን አኰሳትሮ ጠየቀ ።
	《የለም ! የለም !》አለው ሐኪሙ እንደ ነርስ አንሶላውንና ብርድ ልብሱን አመቻችቶ እያለበሰው ።《ትኩሣትህ የሚነሣበት ምንም ምክንያት የለም ። አደጋ ፥ የትም ቦታ ምን ጊዜም ይደርሳል ። በዚች አጭር የሕክምና ሕይወቴ ተረት ወይም ልብ ወለድ የሚመስል ብዙ አደጋ አይቻለሁ ። አንተ ግን ደህና ተርፈሃል ። አሁን ደህና ነህ ፤ ከዚህ በኋላ የሚያስፈልግህ የሐኪም አስታማሚ አይደለም ።》
	《እህስ ?》
	《ራስህ የምታውቀው ይመስለኛል 》ሲል ሐኪሙ ዓይኑን ጠቀስ አድርጎ ፈገግታ እያሳየ ወጣ ።
	ማስረሻ ብቻውን ሲሆን የክፍሉን ጣሪያ እየቃኘ ፥ በመብራቱ አምፓል ላይ ያረፉትን ዝንቦች እየቆጠረ ያስብ ገባ ። የሹም ጓንጉል ውድቅት ባንድ በኩል ደስ አሰኘው — እናቱን! ሌላው ቢቀር ያልታሰረው በሥልጣኑ አይደል ! መልሶ  ደግሞ አሁን ተነሥቼ በሕግም ሆነ ከሕግ ውጭ አንድ ነገር ባደርገው እንደወንድነት ሳይሆን ፥ የወደቀ ግንድ ምሳር ይበዛበታል እንደሚባለው ይቆጠርብኛል— ሲል አሰበ ። ጉዳዩ በዚህ ብቻ አይወሰንም ። አቃቤ ሹም ጐንጤ ከወደቀ ክለብ መቶ ሠላሳ ወደቀ ማለት ነው ። ክለብ መቶ ሠላሳ ከወደቀ ደግሞ የጤና አዳም ክለብ አሸነፈ ማለት ነው ። ታዲያ ከልዕልት ዘንድ ቀርቦ እጅ በነሣ ጊዜ ስለ ክለብ መቶ ሠላሳ አደገኛነት ተነግሮት ከዚያም ከአምስት መቶ ብር ጉርሻ ጋር የጤና አዳም መረዳጃ ማኅበር የቴሌፎን ቍጥር ተሰጥቶት ነበር ። ታዲያ አሁን አሰላለፉ ከየት በኩል ሊሆን ነው ?



በመሠረቱ በሁለቱ መካከል ያለው ልዩነት በጣም ቀጭን ክር ነው ። ምናልባት ከአንዱ ወደ ሌላው መሸጋገር የአንድ እርምጃ ጉዳይ ነው ። ለሀገሪቱ ምንም ዓይነት መሠረታዊ ልዩነት አያመጣም ። አንዱ በፊውዳላዊ ትምክህት ይገዛል ። ሌላው ደግሞ በለዘብተኛ ብልጠት ያስተዳድር ይሆናል ። 
	ከአሁን ቀደም ከዘለቃ ጋር ያቆራኘው ፥ የወይዘሮ ዘርፈሽዋል አጃቢ ያደረገው መጥፎ አጋጣሚ ከሁለቱ በየትኛው በኩል ይጥለው ይሆን ? በዚህም ሆነ በዚያ ወደፊት ከዘለቃ ጋር የሚኖረውን ግንኙነት የሚወስን ሊሆን ይችላል ።
	《ግን የምን ግንኙነት ? በቃ አከተመ !》ሲል በሐሳቡ ከራሱ ጋር ተቆጣ ። 
	በዚህ ጊዜ የክፍሉ በር ተንኳኳ ። ማስረሻ በፍጥነት ፊቱን ወደ ግድግዳው አዙሮ ተሸፋፈነና እንቅልፍ የወሰደው መሰለ ። ማን እንደሆነ ጠርጥሯል ። ዘውትር እየተመላለሰች ከውጭ ሆና ደኅነቱን ስለምትጠይቀው ሚስቱ ፥ ነርሷ ደጋግማ ነግራዋለች ። 《ውይ!  በጣም የምታፈቅርህ ሚስት አለህ》ብላዋለች በቀልድ አሽሙር ። ከቱሪንግ ሆቴል የሚመጣለት ምግብ ተስተጓጉሎ አያውቅም ። ከሦስት ቀን አንድ ቀን አዲስ የጽጌ—ረዳ አበባ ክፍሉ ውስጥ ይቀመጥለታል ። ስለዚህም ጠያቂ በር በአንኳኳ ቍጥር እርሷ  እየመሰለችው ፊቱን ዞሮ ይሸፋፈናል ። ለጊዜው እንድታነጋግረው ፥ ወይም ሊያነጋግራት አልፈለገም ። ከእርሷም ሆነ ከሹም ጓንጉል ጋር የሚፋጠጥበት ሥፍራና ጊዜ አሁን አይደለም ።
	በሩ ተከፍቶ ሲዘጋ ፥ የሽቶ መዓዛ የተሸፈነበትን አንሶላ ዘልቆ ሰነፈጠው ። የሴት ታኮ ጫማ ኮቴና ወንበር ሲንቋቋ ሰማ ። ዘለቃ ለመሆንዋ እርግጠኛ ሆነ ። አድፍጦ ዝም አለ ። እርስዋም በበኩልዋ ለአጭር ጊዜ ጸጥ ብላ ተቀመጠች ። ክፍሉ በጸጥታ ተዋጠ ። በክፍሉ ውስጥ የሚሰማው ጢዝዝዝ የሚል የአንድ ዝንብ በረራ ብቻ ነበር ።
	《ለምን እንደዚህ ትሆናለህ? ነቅተህ ስትጫወት እንደ ነበር አሁን ዶክተር ነግሮኛል 》አለች ዘለቃ ፥ ከጥቂት ደቂቃዎች በኋላ ፥ በትንሽ ነገር የተኳረፈ ይመስል ነገሩን በማቃለል። ማስረሻ መልስ አልሰጣትም ።
	


	《እንዲህ ሆንክና ማንን ልትጎዳ ነው ?》አለች ዘለቃ ትንሽ ቆየት ብላ ፥《የምመጣው ልጠይቅህ ነው ። መተሳሰብ ነውር ሆነ ?》
	《መተሳሰብ ! ልትጠይቂኝ ? ጓንጉልን አስቢለት ። ሂጅና ጠይቂው》ማስረሻ ድንገት ሳይታወቀው የሚያባርቅ ድምፅ ከደረቱ ፈንቅሎ ወጣ ። 《አዎ ፥ ማሰብና ማጽናናት የሚያስፈልገው ነው ። አልሰማሽ እንደሆን ፥ ያ ሥልጣኑ እንደ ላባ ተነቃቅሎለታል ። የእኛ አሳቢ !》ፊቱን ወደ እርስዋ አዙሮ አፈጠጠባት ።
	ዘለቃ ግን ዓይንዋንም ቅንጣት ስብር አላደረገችለትም ። ራስዋን እያወዛወዘች እንዳስቸጋሪ ሕፃን በአዘኔታ አኳኋን ተመለከተችው ። 《ባትወራጭ መልካም ነው ። የዳነ ቁስልህን ነው የምታፈነዳው ።》
	《እሰዬ ነዋ ላንቺ ። ተገላገልሽ ጓንጉል የጀመረልሽ ተጨረሰልሽ ማለት ነዋ !》ማስረሻ ጥርሱን ግጥጥ አደረገባት።
	《ከምኑ ነው የምገላገለው?》
	《ከእኔ ነዋ !》
	《አሁንስ ማን አሰረኝ ?》
	《ማን እንዳሰረሽ የራስሽን ልብ ጠይቂው ። ግን አጉል ሐሜትና ግርግር ከመፍጠር በተሻለ ዘዴ ብትጠቀሚ ይሻል ነበር ። ብዙ ረቂቅ መንገዶች አሉ ። ከቡና ጋር ፉት የምትደረግ ጠብታ መርዝ . . . 》ማስረሻ በመጠየፍ አኳኋን ከንፈሩን ለጥጦ ንግግሩን አንጠልጥሎ ተወው ።
	《አንተ እኮ ያደረብህ ስሜት የቅናት ሳይሆን ፥ የአእምሮ ሐኪሞች እንደሚሉት ፥ ሰው ሁሉ የሚጠላህና የሚያሳድድህ የሚመስልህ ስሜት ነው ።》
	《ፈርዶብሽ እብድ አግብተሽ ነበር ።》
	《ወጣኝ አሁን ?》
	《እኔም ወጣሽ አላልኩም ።》
	《ነገር ግን 》ዘለቃ ረገጥ አደረገችው ፥ 《ነገር ግን ስሜትህን ገልጸሃል ። ግልጽ ባለ ሁኔታ ። እኔም ሌላውም—



ሌላውም ሊያጠፋ እንደ ሞከረ ። እኔም ደሞ የምለው አስቀድመህ በስሜት አትመራ ነው ። ረጋ ብለህ ጠይቅ ፥ ረጋ ብለህ ጠይቅ ፥ ረጋ ብለህ አነጋግር ። ረጋ ብለህ ተመራመር ። ተመራምረህ አረጋግጥ ። ከዚያ በኋላ ፍረድ ።》 
	《ከዚህ የበለጠ ማረጋገጫ አለ ?》ሲል ማስረሻ የደረቱን ቍስል በእጁ ዳበስ አደረገ ።
	《በአንድ በኩል የሱ ጥፋት ብቻ አልነበረም ።》
	《ጥብቅና መቆምሽ አያስደንቀኝም ።》
	《እሱ ከአንተ በልጦ ብኝ ነው ?》
	《ለማበላለጥም ባይሆን ለማማረጥ በጨረታው አይገደድም ተብሏል ። የሚያሳዝነኝ ለጨረታው ምርጫ የእኔ ሕይወት ዋጋ ሆኖ መቅረቡ ። ለእኔው ለእራሴ ዋጋ እንደ ሌለው ሁሉ ።》ማስረሻ በመጸጸት አኳኋን በከባዱ ተነፈሰ ።
	ዘለቃ ከወንበርዋ ተነሥታ ከአልው ላይ ዳሩን ይዛ ተቀመጠች ። የተዝናናችና እንደምታሸንፈውም በራስዋ የተማመነች ትመስል ነበር ። ይህም ማስረሻን አበሸቀው ። በሌላ በኩል ግን ፥ የሽቶዋ መዓዛ ሲያውደው ፥ ዳሌዋ ከብርድ ልብሱና ከአንሶላው ሥር ያለውን ጭኑን ሲዳስሰው ሰውነቱ ልውጥውጥ አለበት ። ጀርባውን ሊያዞር ከጀለ ። ፍርሃት መስሎ ተሰማው ። 
	《ለምንድን ነው እንዲህ የምትሆነው ማስረሻ ?》አለች የእጅዋን ጥፍር እርስ በእርሱ እያነቃቀሰች ።
	《ምን ሆንኩ ? ለምን ከሞት ተረፍክ ነው ?》
	አሁንም በአዘኔታ ራስዋን ነቀነቀች ።《ለመተው አስቸጋሪ ነህ ። አብሮ  ለመኖርም የበለጠ አስቸጋሪ ነህ ። ነገር ግን ለዚህ ስል እችለዋለሁ አለች ሆድዋን በእጅዋ እያመለከተች ።》
	ማስረሻ በማሾፍ እንደ አኳኋን እንደመሳቅ ቃጣው ።《አሃ ለልጁ ስትይ ? የማን ልጅ ? የእኔ ? የእርሱ ? ወይስ ?》
	《ኧረ ተው ማስረሻ እንዲህ ግፍ አትናገር ።》ዘለቃ ከቦርሳዋ መሐረም አውጥታ አፍንጫዋን እየጠራረገች ታለቃቅስ ገባች ። የምታሸንፍበት መንገድ አሳምራ ታውቀዋለች ።



አንድ ጊዜ ትኰሳተርበታለች ። አራስ ነብር ትሆንበታቸለች ። ወዲያውኑ መልሳ ፥ እንደ  ልበ — ንጹሕ ሕፃን ፥ እንደ ተበደለ— በግፈኛ እንደተበደለ ሰው — ትንሰቀሰቅበታለች ። ግራ ይገባዋል ። አስተሳሰቡ ይረበሽበታል ። ይህንን ደካማ ባሕሪውን በሚገባ ተረድታዋለች ። እንዳወቀችበትም ያውቃል ። በዚህም መልሶ ይበሽቃል ። ግን ምንም ማድረግ አይችልም ።
	《ታዲያ አሁን ምን የሚያስለቅስ ነገር አለ ?》አለ በደከመ አነጋገር ።
	《ለምን የደም ዕንባ አላለቅስም ? አጥንት የሚሰብር ነገር ስትናገር ። 》የባሰውን ተንፈቀፈቀች ። 《ምንስ ቢሆን በጫጉላ ቀኔ ትጠራጠረኛለህ ?》
	《ታዲያ ከሰው ክፍል ምን አመጣሽ ?》
	《አንተስ የጫጉላ ምሽትህን እኔን ትተህ ዙረት ምን አስሄደህ ?》
	《ምክንያት ነበረኝ ።》
	《እኔም ምክንያት ይኖረኛል ። የሚሰማኝ አልተገኘም እንጂ ።》አሁን ልቅሶዋ ጋብ እያለ ሄደ ።
	《እስቲ እንስማዋ !》ከቁስሉ ሰመመን እንደ ወጣና የደረሰበትን እንዳገናዘበ ፥ ከእንግዲህ በቃኝ ብሎ ያልፎከረውን ያህል ፥ ልትጠይቀው እየመጣች ከውጭ መጠበቋ በተነገረው ጊዜ ፊቷን አያሳየኝ እያለ የቆረጠ ያልመሰለውን ያህል ፥ አሁን እርግጠኛ አልሆነም ። አስተሳሰቡ ያመነታበት ጀመር— ከአጠገቤ ከአልጋው ላይ የተቀመጠችው ብትወደኝ አይደል ? ባትወደኝ ዛሬውኑ እንፋታ ከማለት ምን ይከለክላታል ? ስለ ልጁም አስተዳደግ የተጨነቀችው የእኔ ልጅ ቢሆን ነው— እያለ ራሱን እንደሚያባብል ሕፃን በሆዱ አሰበ ። ሌላ ተቃራኒ አስተሳሰብ ሲመጣበት ፥ ቢሆንም ፥ ቢሆንም ፥ ብትወደኝ ነው ሲል የራሱን ሐሳብ ተሟገተው ።
	የሐሳብ ሙግቱን የተረዳች ይመስል እንደገና እንደማልቀስ ቃጣት ።
	《እሺ ልስማው !》አለ በተሸነፈ አንደበት ።




	《ከየት ልጀምር ?》
	《ከፈለግሽበት ።》
	《እንዴት እንደምጀምር ግራ ገባኝ ።》እውነትም ግራ የተጋባች መሰለች ።
	《ለማቃለል ያህል ከጓንጉል ጋር ግንኙነታቸሁ ምን እንደሆነ ። ግንኙነት ስል በመጥፎ ትርጕም በመውሰድ አይደለም።》እንደገና እንድታለቅስበት አልፈለገም ።
	ዘለቃ ትንሽ እንደ ማቅማማት አለች ። 《ጓንጉልማ የእኅቴ ወዳጅ ነው ።》
	《ምን ? የምን እኅት !?》
	《አዎ እኅት አለኝ ።》
	《እንዴት አላውቃትም ?》
	《በመልክና በስም ታውቃት ይሆናል ። የእኔ እኅት መሆንዋን ግን አዋውቅም ። ሰው ሁሉ አያውቅም ። እማማም አታውቅም ። ምናልባት ብትጠራጠርም እንደማታውቅ ነው የምትመስለው ። እኔ ፥ እኅቴ ፥ እናቷ ምናልባትም ሟሹ አባቴና ተናዝዞም ከሆነ የንስሐ አባቱ የነበሩት ብቻ ነን የምናውቀው ።》
	《ምንድን ነው ምሥጢርነቱ ?》ማስረሻ አሁን ነገሩ እየሳበው ሄደ ።
	《ከጋብቻ  ውጭ ነዋ የተለደችው ! እማማ እቤት እያለች ።》
	《ታዲያ ምን አዲስ ነገር ሆነና ነው ። መኳንንቱና መሳፍንቱ ሚስቱን ከእልፍኝ አስተኝቶ ፥ ከገረድ ጋር ወፍጮ ሥር ይንደፋደፋል ይባላል ።》
	《ስለ እኛ መልካም አስተያየትህ እግዜር ይስጥልኝ》አለች በቅሬታ አነጋገር ።
	《የአንቺን ቤተሰብ ወይም አባትሽን ማለቴ አይደለም ። በአጠቃላይ ነው ያነሳሁት ።》



	《ያም ሆነ ይህ ከአቶ ጓንጉል ጋር ያለን ግንኙነት ይኸው ነው》ስትል ንግግሯን አቋረጠች።
	《እኅትማማችነታችሁ እንደዚህ ባለ ከፍተኛ ምሥጢር የተጠበቀበትን ምክንያትኮ አላስረዳሽኝም ።》
	《እሱማ ፥ አንዱ ምክንያት እማማና አባባ የተጋቡት በቍርባን ስለነበረ ነው》አለች እንደዋዛ ።
	《እሱስ ቢሆን !  እኔ  እንደማውቀው እንኳን የቍርባን ጋብቻ ቅስናም ይፈርስ የለ ? እኔ አገር ቤት ከንስሐ ልጃቸው ልጅ የወለዱ አንድ መነኵሴ አውቅ ነበር ። ‘አህያ መጣች ተጭና አሞሌ ፥ ቆብ ጥለው ሄዱ የኔታ ሳህሌ’ እያለ እረኛ ይቀልድባቸው ነበር ።》
	አንዱ ምክንያት እሱ ከሆን ከሱ የላቀ ሌላ አለ ማለት ነው ። 《ሌላው ምክንያትስ ?》ማስረሻ ያነሣው ታሪክ ሁለቱንም እንደ ማሳቅ አላቸው ።
	《ሌላው ምክንያት ፥ ሌላው ምክንያት》ዘለቃ ለመንገር ያፈረች ይመስል ጥቂት አመነታች ። 《እህቴ በእናቴ በኩል ዘመዴም ናት ። እንዳውም እማማና እናቷ የአንድ አያት ልጆች ናቸው ። ስለዚህ ነው በምሥጢር የተያዘው ። አባባ ለዝናው ለስሙ በጣም የሚጨነቅ ሰው ነበር ። እንደምታውቃት እማማ ደግሞ በጣም ኃይለኛ ናት ። ስለዚህ በጊዜው በምሥጢር ተጠበቀ ። በዚያው ተደብቆ ቀረ ። ለእስዋ ያለሻት አንችው ነሽ ። ለአምቺም ያለችሽ እስዋው ብቻ ናት ብላ ምሥጢሩን የነገረችኝ እናቷ ናት ። ምናልባት እማም ትጠራጠር ይሆናል ። ምክንያቱም ሁለታችን በጣም እንመሳሰላለን ። ከገጠር መናፈሻ ሆቴል ከጓንጉል ጋር ስትወጪ አየሁሽ ብለህ ያን ጊዜ እንዲያ የሆንከው እስዋን አይተህ ይሆናል ። እኔ ደግሞ ፥ እኔ ደግሞ አባትሽን ትመስያለሽ እባላለሁ ። ታዲያ እስዋ ደግሞ በጋብቻ ብቻ ተስባ አባቴን ትመስላለች እንዳይባል ፥ ሁለታችሁም በእናታችሁ በኩል ቅድመ አያታችሁን ትመስላላችሁ ይላል ቤተ ዘመድ ። ወደድክም ጠላህም ይኸው ነው ታሪኩ ።》
	《አባትሽ ፍቅር አሳውሮአቸው ነበር ማለት ነዋ》አለ ማስረሻ ነገሩን እንደ ቀልድ በማቃለል ።




	《የአንድ ቀን ስህተት ሆኖ ዕድሜ ልካቸውን የተዘዘቱበት ሊሆንም ይችላል》ስትል መለሰችለት ። ቀጠል አድርጋ ፥ 《የዚያን ቀን ከጓንጉል ክፍል ለምን እንደ መጣሁ ልነግርህ እችላለሁ》አለችው ። 
	—ከሞት አፋፍ የተመለስኩበት እሱው ነው ዋናው ቁም ነገር ! አለና በሆዱ ፥ እስክትነግረው ጠበቃት ።
	አሁንም ለመንገር የተጨነቀች ይመስል ቦርሳዋን ከፍታ ውስጡን እየፈታተሸች ፥《ሲጋራ ማጤስ ይቻል የለም ?》ስትል ጠየቀች ።
	《ጥይቱ የሳንባዬን ጫፍ ስለ ነካው ሐኪሜ ደስ ባይለውም፥ እኔም ራሴ አጨሳለሁ》አላት ማስረሻ ።
	አንዱን ራስዋ አቀጣጥላ ሰጠችውና ሁለተኛውን ውኃ ጠምቶት እንደ ቆየ መንገደኛ በሰፊው ሳብ አደረገችለትና ንግግሯን ቀጠለች ።《እንደ ነገርኩህ ለረጅም ጊዜ ወዳጆች ሆነው ቆዩ በኋላ በድንገት ቅሪት ሆነች ።》
	《ሚስት ደግሞ አለው መሰለኝ ?》እንደ ዋዛ ጠየቀ ።
	《ችግሩ ከሱ አይደል ! ዲቃላ ወለደች መባል ስለማትፈልግና ቃል የገባችለት እጮኛም ስላላት አሁን ታዲያ ራሴን  እገድላለሁ ባይ ናት ።》
  	《ምን ተሻለ ?》ማስረሻ መካሪና አጽናኝ መሰለ ።
	《ከዚህ አገር ብታስወጣው ፥ አንደኛ ፥ ሕክምናው አያስተማምንም ። የፖሊስና እርምጃው ጋዜጣ እንደሚያወራው ስንቶቹ ናቸው የሚሞቱት ። በዚህ ላይ ሐኪሙንም ፥ አስወራጅዋንም መክሰስ ተጀምሯል ። ስለዚህ ፈረንጅ አገር ልኮ ያሳክማታ ! ያን ቀን ማታ ከክፍሉ ድረስ መጥቼ ሳነጋግረው የነበረው ስለዚህ ጉዳይ ነበር ።》
	《ምን አለ ታዲያ ?》
	《ገና መልስ ሳይሰጠኝ አንተ ደርሰህ ነገሩን ሁሉ አበላሸኸዋ !》አለችው በመክሰስና በመውቀስ አኳኋን ።



	ማስረሻ ክሱን የማይቀበለው መሆኑን በመግለጽ በአፍንጫው ትንፋሽ አወጣ ። ስሜቱ የነገረችውን ሁሉ ለማመን ፈለገ ። የሚያስብ አእምሮው ደግሞ የመከራከሪያና የመጠራጠሪያ ጉዳዮች አነሳበት ።— ተረት ነው እውነት የምትተርክልኝ ? እኅት ያላት መሆኑ እውነት ከሆነስ ፥ ከገጠር መናፈሻ ስትወጭ አይቼሻለሁ ብዬ ስንጣላ ለምን ፍንጭ አልሰጠችኝም ነበር ? እስዋ በስህተት አረገዝኩ ብላ ከቀጠሮው ጊዜ በፊትና ከፕሮግራማችን ውጭ እንድንጋባ አደረገች ። እኅት ተባይዋ ደግሞ እንደዚሁ አረገዝኩ ብላ ፈረንጅ አገር መላክ ትፈልጋለች ። የሁለቱም ስህተት ያጋጣሚ ነው ? ወይስ ሌላ ምሥጢር አለው ?—ለጥቂት ጊዜ ፍዝዝ ብሎ አሰበና ፥ 《ሁለታችሁም የከተማ ልጆች ናችሁ ። ክኒን ፥ ቀለበት ፥ የወር ዑደት ሌላው ሌላውም መከላከያ ሁሉ እንዴት እንደሚሠራ አሳምራችሁ ታውቃላችሁ ። አንቺ ያንን ያህል ብዙ ተመካክረን ፥ ድንገት በማርገዝሽ ፕላናችንን ሁሉ ፉርሽ ሆነ ። እኅትሽ ደግሞ  የባሰውን ከባለሚስት ወንድ ዘንድ መቋጠር ። ምን ነካችሁ ?》አጠያየቁ ሆነ ብሎ  እንደ ዋዛ ነበር ። ምናልባት የእውነቱን ፍንጭ በዚህ ጥያቄ መልስ የሚያገኘው መሰለው ።
	《እኔ ያረገዝኩት በስህተት አይደለም ። አውቄ ነው》ስትለው በመገረም ከተጋደመበት እንደ መነሣት ቃጣው ።
	《ለምን ?》
	《ፈለኩ ።》
	《መልስ አይደለም ። ምክንያቱም የሠርጋችን ጊዜ  እንዲዘገይ ፥ እንደ ተጋባን ውጭ አገርም እንድንሄድ ፈልገሽ ነበር።》
	《አንድ ፍላጎት በሌላ ፍላጎት ይለወጣል ። ምንም ነገር ቋሚ አይደለም ።》
	《ታዲያ አዲሱ ፍላጎት ምንድን ነው ?》
	《አሁንስ አበዛኸው ! ከሆዴ ውስጥ ያለውን የግል ምሥጢሬን ዘክዝኬ ማውጣት አለብኝ?》ፊቷን ኰስተር አደረገች።
	—አታፈግፍግ ፥ ግፋበት — ሲል በሆዱ ራሱን አደፋፈረ ።《እንዴ ከጀመርሽው ብዬ ነው ። ደግሞ ልጁ የሁለታችን ከሆነ ምክንያቱ የግልሽ ሊሆን አይችልም ።》



	ዘለቃ ግንባሯን በጣቶችዋ ፈታተገች ።《ማናዬ የውርስ ድርሻዬን እንዲነጥቀኝ አልፈለኩም》አለች ንዴት ባዘለ አንደበት ።
	《እንዴት ? 》ነገሩ ሁሉ ይበልጥ አስገራሚና እንቆቅልሽ እየሆነበት ሄደ ።
	《ምን አዚም እንዳዞረባት እንጃ ፥ እማማ እንዴት እንደምትሆንለት የምታየው ነው ። አንዳንድ ጊዜ ከሰው ፊት ብታመናጭቀውም እውነት እይምሰለህ ። ከመዳፉ ውስጥ ነው ያስገባት ።  ስለዚህ መኪናውን መሬቱን ሁሉ ብትለቅለት አይገርመኝም ። እኔ ግን እጄን አጣጥፌ አላይም ።》
	《እና ?》
	《እማማ የልጅ ልጅ ለማየት በጣም እንደምትጓጓ አውቃለሁ ። ስለዚህ የልጅ ልጅ ስታገኝ ፥ ፍቅርዋ አስተሳሰቧ በከፊል ወደርሱ እንደሚሳብ እርግጠኛ ነኝ ። አያት መሆንዋ ሲታወቃትኮ ምናልባት ሌላውን ነገር እርግፍ አድርጋ ትተወው ይሆናል ።》እንደ መሳቅ አለች ፥ 《ያም ባይሆን ፥ ለልጄ ይሄን—ይሄን ብላ መተዋ የማይቀር ነው ። እኔንማ ሥራ ይዘሻል ፥ ራስሽን ችለሻል የምትለው ነገር አላት ። አባባ የረባ ነገር አልተወ ። ይኸው ነው ምክንያቱ ።》
	ማስረሻ የሳቅ ትንታ ያዘው ።
	《ምን ያስቅሃል ?》ዘለቃ በበኩሏ በቀልድ ዓይነት ተቆጣች ።
	《ከወላጆችዋ እንደምትኮበልል ኮረዳ ፥ እሜቴ በፍቅር ከንፈው የሚሠሩትን የማያውቁ መሆናቸው ነዋ !》
	《ፌዙን ተወውና ፥ ይልቅስ የምነግርህ አንድ ዋና ጉዳይ አለ ።》
	《ምን የቀረ ጉዳይ ወይም ተአምር ደሞ ይኖርሽ ይሆን ?》
	《እማማ ቴሌፎን ደውላ ነበር ።》
	《እና ?》
	《አዲሱ አቃቤ ሹም ፥ ልጅ ጉግሣ ይፈልግሃል አለች ።》
	《ለምን ?》
	《የኮሚቴ አባሎችን በመምረጥ ላይ አይደል ያለው ሊሾምህ ይሆናላ !》




	《ምን ?》ሲል ጮኸ ።
	《አንተ ምን ይጐድልሃል ?》አለች ።
	ግን አልሰማትም ። የምትተርክለትን ሁሉ ሳያምንም ሳይክድም ፥ እንደ ዋዛ ፥ እንደ ጨወታ ፥ ሲያዳምጥ የቆየውን ያህል አሁን ሐሳቡ በአንድ ጊዜ ተኮማተረበት ። እሱ ሳይፈልግ በወይዘሮ ዘርፈሽዋል ውሳኔ ሠርጉ ደሴ ከተማ ሆነ ። ምናልባት ደሴ ባይመጣ ኖሮ ይህ አደጋም አይደርስበትም ነበር ። አሁን ደግሞ ወይዘሮ ዘርፈሽዋል ፥ እሱን ሳይጠይቁና ሳያማክሩ ከልዕልት ዘንድ ቀርበው ፥《እነዚያ መልቲዎች ከሥልጣን ከተባረሩ እንግዲህ ፥ እርስዎ ፊት አቅርቤ እጅ ያስነሣሁትን የልጄ ባል ይሾምልኝ እንጂ ። ዓዋቂ የተማረ የተመራመረ ነው》ብለው ሲለምኑ በሐሳቡ ታየው ። ከተሾመ ደግሞ ፥ የጤና አዳም ማኅበር አባልና የመቶ ሠላሳ ክለብ ባለጋራ መሆኑ ነው። እሱ የመናጢ ደሃ ዘር ፥ ከመኳንንትና ከመሳፍንት ጋር ምን አሰለፈው ? በዚህ ላይ ደግሞ ፥ 《ይኸውልህ ! ወይ ከደህና ተወለድ ፥ ወይ ከደህና ተጋባ እንደ ተባለው ፥ እኔ እናትህ ለዚህ አበቃሁህ 》እያሉ ወይዘሮ ዘርፈሽዋል ዝንተ ዓለም ሲመጻደቁበት ተሰማው ።
	《ይኸኔ እሜቴ ይሆናሉ ይህን የሚሠሩት》አለ በምሬት አነጋገር ።
	《በምን አወቅህ?》
	《ታዲያ ከልጅ ጉግሣ ጋር እውቂያ የለኝ ።》
	《ሌላ ሰው ስለ አንተ ነግሮት ይሆናል ።》
	《ሹመቱን ባልቀበልስ ?》ሲል በቁጣ ጠየቀ ።
	《እሱ ያንት ምርጫ ነው》። ዳሌዋ ታፋውን እስኪጫነው ድረስ ሆን ብላ ተጠጋችው ። ሳይፈልግ ስሜቱ ተነሣበት ። እስዋም አወቀች ።《ግን ሹመቱን የማትቀበልበት ምክንያት አልታየኝም። ችሎታው አለህ ። ለሀገርህ መሥራት ትፈልግ ነበር። ታዲያ ከዚህ የተሻለ ዕድል የለም ። ቀደም ብለን እንዳሰብንበት ወደ ውጭ አገር አብረን ለመሄድ ደግሞ ቆይቶ አምባሳደር ለመሆን መጠየቅ ነው ። አንተ ለዶክተርነት ታጠናለህ ።  እኔም እማራለሁ ። ልጃችንም በሚገባ ያድጋል ። ሊያመልጥ የማይገባ ዕድል ይመስለኛል ። አይመስልህም ?》ስትል ትጉሣ



ቱን እንደሚለካ ግንባሩን በእጅዋ እየዳበሰች በቁልምጫ ጠየቀችው ።
	ልቡ ከሁለት ተከፈለበት ። በአንድ በኩል በአሉት ለመለገስ ፈለገ ። ግን አልቻለም ።
	በምትኩ ፥ 《ምን ሹመት ሊሰጥኝ ይችላል ?》ሲል ጠየቀ ።
	《ምናልባት የጓንጉልን ። ሙያህን የሚመለከት እሱው ነው ። ለወሎው ችግርም ጐበዝ ሰው ሳያስፈልገው አይቀርም 》ስትል መለሰችለት ።
	《ታሪክ ማለት እንዲህ ነው ! ፊልም ሊያሠያ የሚችል ።》
	《እንዴት ?》
	《እኔን ሊገድል ያቆሰለኝን የአለቃዬን ቦታ መውሰዴ ነዋ!》ከሹም ጓንጉል ቢሮውንና ሌላውንም ሰነድ ሲረከብና ከዚያ ጠረቤዛ ላይ ጉብ ብሎ ፥《በየጊዜው ብንገናኝ መልካም ነው ። ለሥራው አዲስ ስለ ሆንኩ የእርስዎን ምክር ማግኘት ይኖርበኛል ። ዓለም ተለዋዋጭ ስለሆነ በሁናቴው አለማዘን ነው》ብሎ ሲሸነግለው በሐሳቡ ታየው ። በቀሉን የተወጣ መስሎ ተሰማው ። ሳይታወቀው ባፍንጫው በሰፊው ተነፈሰ ። ግን በዚህ ስሜት ተዝናንቶ ብዙም አልቆየ ።
	ነርስዋና ሐኪሙ በጥቂት ደቂቃ ልዩነት ተከታትለው ገቡ ።
	《የመጠየቂያው ሰዓት አልፏል 》አለች ነርስዋ ፥ ኰስተር ባለ አነጋገር ። 《ምነው ክፍሉንስ በጢስ ያፈናችሁት ?》አለች ዘለቃን በዓይኗ እየገረመመች ነፋሻ አየር ለማስገባት መስኮቱን እየከፈተች ። ዘለቃ በበኩሏ ከእግር እስከ ራስዋ ገላመጠቻት ።
	《ልናስቸገርህ ነው ማስረሻ》አለው ዶክተር እንደገባ ።
	《ምነው ?》
	《ፋሻውን ልለውጥልህና ሆቴልህ ተኝተህ እየተመላለስህ ታከም ። ወይም ደግሞ》ሐኪሙ በአነጋገሩ እንደ .. ማቅማማት አለ ።《ወይም ደግሞ በዚህ ክፍል ውስጥ ሌሎች በሽተኞች ማስተኛት ግድ ሊሆንብን ነው ።》



	《ለምን?》ስትል ዘለቃ ጣልቃ ገብታ ጠየቀች ።
	《ሰምተህ ይሆናል ፥ ረሃብተኛው ሕዝብ በየቀኑ በብዙ መቶ እያለቀ ነው ። ሰው ካላየ አያምንም ይባላል ። እኔ ፥ መጠለያ ሄጄ በዓይኔ ያየሁትን ስንኳ ማመን ያቅተኛል ። ሕልም ነው የሚመስለኝ ። የሰው አካል እንደዚያ እንደ ጨው ሲሟሽሽ ሕይወት እንደ ቅጠል ሲረግፍ ። የሕክምና ትምህርቴ ፥ ለብዙ ዓመታት በሕይወትና በሞት መካከል ያለውን ቀጭን ልዩነት ዘውትር መመልከቴ ስንኳ ይህንን ለመሰለው መዓት አላዘጋጀኝም ነበር ማለት እችላለሁ ።》
	ሐኪሙ ከዚህ ላይ አንገቱን ደፋ አድርጎ ጥቂት አሰበ ።《እኛ ፥ እኛ ፥ ማለቴ ይህ ሐኪም ቤት የተቻለውን ሲያደርግ ሰንብቷል ። አዎ ፥ በረሃብ ምክንያት ሰውነታቸውን በጣም የደከመውና በዚሁም ሳቢያ በሽታ ያደረባቸው በምግብ ብቻ ሊድኑ አይችሉም ። ስለዚህም ነው በየመጠለያው ብዙ ሕዝብ በየቀኑ የሚያልቀው ። ሆስፒታላችን በሦስተኛና በሁለተኛ ማዕረግ መተላለፊያ እስኪጠፋ ድረስ የደከሙትን ረሃብተኞች ተቀብሎ በማከም ላይ ነው ። ነገር ግን እየዳነ ቦታ ከሚለቀው በየደቂቃው የሚጎርፈው በብዙ ሽህ የሚቈጠር ሆኖአል ። በዚህም ምክንያት ከወጣቱ፥ ከከተማው ነዋሪ ሕዝብ፥ ችግረኞችን ከሚረዱት ኢንተርናሲዮናልና መንፈሳዊ ድርጅቶች ዘንድ ፥ በቂ የሕክምና አገልግሎት አልተሰጠም የሚለው ቅሬታ እጅግ እየበረታ ሄዶብናል በተለይ ወጣቶች ከአምና ጀምሮ ለችገረኞች ዕርዳታ አልተደረገም እያሉ የተቃወሙትን ያህል ፥ አሁን ደግሞ ሆስፒታሉ በቂ ሕክምና አልሰጠም እያሉ ከፍተኛ ድምፅ በማሰማት ላይ ናቸው ። እኛ የተቻለንን ያህል መሥራታችን ይሰማናል ። የተቻለንን ያህል መሥራታችን በቂ ካልሆነ ደግሞ እኔ በበኩሌ የሕክምና ግዴታህን አላሟላህም ተብዬ በቸልታ ወንጀል ለመጠየቅ አልፈልግም ። ስዚህም》ሐኪሙ ከዚህም ላይ ንግግሩን ገታ አድርጎ በክፍሉ ውስጥ ከወዲያ ወዲህ በመንጎራደድ ጥቂት አሰበ ። 《ስለዚህም ለአንዳንድ በሽተኛ ብቻ ተመድበው የነበሩትን አንደኛ ማዕረግ ክፍሎች ፤ እንደ ሌሎች ሁሉ የተቻለውን ያህል በሽተኛ እንዲተኛባቸው ከማድረግ በቀር ምርጫ የለንም ። ስለዚህ ይቅርታ አድርግልኝና ይህም ክፍል ከዚህ አስገዳጅ ሁናቴ ውጭ ሊሆን አይችልም ። እንደምንም ተጣቦ አንድ አምስት ሰው ቢተኛበት ፥ የዚያኑ ያህል 


ሕይወት ይተርፋል ማለት ነው ። እርግጥ ለአንት ምቹ አይሆንም ። ስለዚህ ነው ፥ ሆቴል አርፈህ እየተመላለስህ ብትታከም ይሻላል ያልኩት ። አይ ! ግድ የለም ፥ ከሌሎች በሽተኞች ጋር አብሬ እሆናለሁ ካልህ ደግሞ በእኛ በኩል ችግር የለም ።》ሐኪሙ ንግግሩን ሲጨርስ አንድ ትልቅ ሸክም እንደ ወረደለት ትከሻውን ነቅነቅ አደረገ ።
	የማስረሻ አእምሮ ፥ በውድቅት ጨለማ ድንገት እንደ ተለኰሰ ኤሌክትሪክ በቅጽበት አዲስ ጽላሎት ፈነጠቀበት ።
የእንጀራ አባቱ የሙሄ ምስል እንደ ፊልም እየተለያየና እየተከታተለ መጣበት ። አንዳንዱ ክፍል የተዘበራረቀና የተማታ ያለፈ ትዝታ ። ሌላው ያለፈውን ከወደፊቱ ጋር ያዳቀለ አስፈሪ ቅዠት ። ሁሉም ከጥቂት ደቂቃዎች በፊት ከነበረበት የተረጋጋ ሁናቴ በቅጽበት አውጥቶ ከአእምሮ የብጥብጥ አዘቅት ውስጥ የሚዘፍቅነበር ። መጀመሪያ ሙሔ ከሠረጉ ዳስ በር ቁሞ እጁን  እያርገበገበ ፥《እንደኔ የሰው እጅ አያሳያችሁ! እኔም እንደናንተው ፥ ሠርቼ ፥ ኮርቼ የማድር ሰው ነበርኩ》ሲል ታየው ። ቀጥሎ በአንድ አውድማ ዙሪያ ከመንደርተኞች ጋር ሆኖ እሸት እያማረጠና እሸት እየቃመ ፥《በአንተ ቤት ትልቅ ሰው ሆንክና ፥ እኔ ገንዘብ ለመንኩህና ስላልወለድኩህ ንቀህ ተውከኝ! እኔስ እንደ ልጄ ነበር የማይህ ፥ ልጅ ማስረሻ ። አሁን እናንተ በከተማ ስትኖሩ ፥ እንደዚህ ያለ ፥ አርሶ አምርቶ እሸት፥ ትኵስ እሸት የመቃም ዕድል ፥ ፀጋ አግኝታችሁ ታውቃላችሁ?》እያለ ሲያፌዝበት ታየው ።
	የሐሳቡ መራወጥ ትኵሳቱን እየቀሰቀሰበት ሲሄድ ፥ የባሰውን ግልብጥብጡ ወጣ ። አንድ የረሃብ በሽተኛ ቡትቶ ጨርቁን እንደለበሰ በቃሬዛ ተሸክመው ከክፍሉ ሲያስገቡት ታየው። ማን እንደሆነ ለማወቅ በሐሳቡ ዘወር ሲል ፥ በሽተኛውን ከራሱ አልጋ ላይ ከጐኑ ተኝቶ ያገኘዋል ። ሰውየው በሕይወተ ሥጋ የሚታየው ዓይነት አካል የለውም ። ረቂቅ ጣዕረ ሞት የሌለው ነጭ አጽም ። ነገር ግን ሕይወት ያለው ይመስል የሚንቀሳቀስ አጽም ነው ። ሰላምታ ሊሰጠው የፈለገ ይመስል አጽሙ እጁን ወደ እርሱ ይዘረጋበታል ። ቀጥሎ እንደ መሳቅ እየቃጣው ፥《አታውቀኝም እንዴ ?》ይለዋል ። ከሌሎች 




አጽሞች በምን ምክንያት እንደ ለየው ሳያውቅ በጐኑ የተጋደመው አጽም የእንጀራ አባቱ የሙሔ ሆኖ ያገኘዋል ።
	《የለም ! እኔም ከዚህ መቆየት አልፈልግም》አለ ማስረሻ ድንገት በተወራጨ ድምፅ ፥《እንደውም ወደ አዲስ አበባ መሄድ አለብኝ ።》      

	ከሆስፒታሉ ጥቂት ኪሎ ሜትር ራቅ ብሎ አሮጌው ሆስፒታል እየተባለ በሚጠራው መጠለያ ሞትና ሕይወት በሰፊ አውድማ ላይ ይበራያሉ ። ከሁለት መቶ የማይበልጡ በሽተኞችና ለመቀበል ተሠርቶ የነበረው ግቢ አሁን ሰባት ስምንት ሽህ ረሃብተኛ ታጭቆበት ይገኛል ። አዲሱ ሆስፒታል ከተሠራ ወዲህ ይህ ግቢ ከአገልግሎት ውጭ ከሆነ ቆይቷል ። ከአሠራራቸው የወታደር ሠፈር የሚመስሉት ብዙዎቹ ቤቶች በራቸው ወላልቆ ፥ ጣራቸው ፈራርሶ የከብት መጠለያ ሆነው ነበር ። ሰፈሩ በአጠቃላይ እንኳን በሽተኛ የሚያገግምበት ፥ ጤነኛን በሽታ ላይ የሚጥል ባድማ ሆኖ ነበር ። 
	ችግረኞች በዚህ ግቢ እንዲያርፉ የተደረገው ምንም ተጨማሪ ዝግጅት ሳይደረግ ነው ። ከሁሉም የተሻለው አንድ ቤት ለጽሕፈት ቤት ፥ ለድሬሰሮችና ለማኅበራዊ ኑሮ ሠራተኞች ቢሮና ለዕቃ ቤት ተመደበ ። ሁለተኛው ትልቅ ቤት ደግሞ የምግብ ማብሰያና የወጥ ቤት ሠራተኞች ነበር ። ቀደም ብለው ወደ መጠለያው የገቡት ችግረኞች እየጠጠባቡም ፥ እየተደራረቡም ፥ ከቀን ሐሩርና ከሌሊት ብርድ የሚከላከሉት ክፍል አገኙ ። እያደር ግን ክፍሎቹ እስከ አፍጢማቸው ሞልተው ችግረኛው ፥ በየታዛው ፥ በየዛፉና በየቁጥቋጦው ሥር ከዚያም አልፎ በሜዳው ላይ ፈሰሰ ። የቆርቆሮ ዛኒጋባ ፥ የሸራ ዳስ ተሠራ ። አሁንም አልበቃም ። በጣም በጣም የደከመ ሕፃን የያዙ ወላጆች ፥ በሞተ ከዳ እንደ ምንም መጠለያ ይፈለግላቸዋል ። ብዙ ሰው ግን የድንጋይ ትራስ እየደለደለ በሜዳው ላይ አረንዛ መስሎ ተረፈረፈ ።



መጠለያው እንደ ተከፈተ ቀስቃሽ እየዞረ ችግረኛው ወደ መጠለያው እንደ ተከፈተ ቀስቃሽ እየዞረ ችግረኛው ወደ መጠለያው እንዲገባ ያልጠየቀውን ያህል ፥ ብዙ ችግረኛም የሚጋዝና የሚታሠር እየመሰለው ያልተደበቀውን ያልሸሸውን ያህል ፥ እያደር የሚጐርፈውን ስደተኛ ቍጥር መጠለያው ከሚችለው በላይ መቶ እጥፍ መሆን ጀመረ ። መንግሥት መጠለያ አዘጋጅቷል የሚለው ወሬ እየተዛመተ ሲሄድ ፥ በየቤቱ ታዛ ወድቆ ፥ በየበረሃው ተበታትኖ ሞቱን ይጠብቅ የነበረው እንደ ምንም ጣዕረ ሞቱን ወደ መጠለያው እያደረሰ ተቀበሉን አለ ። ነግር ግን የችግረኛው ጐርፍ እየሞላ ሲፈስስ ፥ ወደ መጠለያው መግባት ፥ ከዓለም በቃኝ እንደ ማምለጥ ፥ ወይም ለአንዳንድ ተራ ሰው የኢዮቤልዩን ቤተ መንግሥት በር እንደ ማለፍ ከባድ ሆነ ። 
	ግማሹ ከዚያው ውሎ እያደረ ፥ ግማሹ በደሴ ከተማ ተበታትኖ ከለማመነ በኋላ ከንጋት ላይ እየተመለሰ ፥ ጠዋት ሁሉም በመጠለያው ዋና በር ዙሪያ ተከማችቶ እንደ ደራ ገበያ ይሰጣል ። ግማሹ በያለበት ተጋድሞ ያቃስታል ። ያጣጥራል ። ግማሹ ተቀምጦ ይወዛወዛል ። አንዳንዱ ደግሞ ለመቅረብ ፥ ለመታየትና ለመሰማት ፥ መቆም ያቃተው አካሉን ከበትር ላይ አስደግፎ በደከመ ድምፅ አቤቱታ ያሰማል ። የሰለለ እጁን እያነሣ ይጥላል ። ሁሉም እንደየአቅሙ ፥ እንደ መሰለው ፥ እንደጠባዩ ይማጠናል ። የወስፋት ጩኸት አቤቱታ የሚያሰማበት አዲስ ዓይነት ደጅ ጥናት ነው ። ታቦት ያልወጣበት ፥ ድባብ ያልተዘረጋበት የጣዕረ ሞት እግዚኦታ ነው ።
`ከሦስት ሰዓት በኋላ የመጠለያው ኃላፊዎችና አንዳንድ ሠራተኞች ይወጣሉ ። የማቃሰት የልመና ደካማ ድምፅ ተቀላቅሎ ያተማል ። አንጀት የሚበላ ፥ ሕሊና የሚወጋ ድምፅ . . . የሚያበሳጭ የሚያስለቅስ ድምፅ . . .
	የመጠለያው ኃላፊዎችና ሠራተኞች ፥ በደከመ ስሜት ፥ በተሳቀቀ መንፈስ ፤ እየተዘዋወሩ ይመለከታሉ ። መጠለያው በዕለቱ ሊቀበል የሚችለውን አስቀድመው ገምተዋል ። ግን ማንን ተቀብለው ማንን እንደሚተው በሚገባ መርምረው ፥ በትክክል አጣርተው ለመወሰን ጊዜም አቅምም የላቸውም ። በጣም ተዳክሞ ፥ ግን ሊድን የሚችል የሚመስላቸውን ያስገቡታል ። ከመጨረሻው ጣዕር ላይ የሚገኘውን ሆስፒታሉ እንዲቀበለው ይመዘግቡታል ። ምናልባትም ሆስፒታል አልጋ 



ተገኝቶለት እስኪተኛ ድረስ ሊሞት እንደሚችል ያውቃሉ ግን ምንም ማድረግ አይቻልም ። 
	ሌሎችን ለማትረፍ የሞት ጥላ ያንዣበበት የሚመስለው ጥርሳቸውን ነክሰው ማለፍ አለባቸው ። የተለየ አስተያየት የሚደረግላቸው ሕፃናት ብቻ ናቸው ። ሕፃኑ ብቻ ሳይሆን ደከም ፥ ጠውለግ ያለ ሕፃን የያዘ ወላጅ ወይም ወላጅ ነኝ ባይ አብሮ እንዲገባ ይፈቀድለት ነበር ። ምክንያቱም ፥ ሕፃን ይዞ የሚያስታምም ሠራተኛ ስላልነበር . . . ። ለስንቱ ሽህ ሕፃን ሞግዚት ይቀጠራል ? ይህ ሁናቴ ችግረኛው ወደ መጠለያው የሚያስገባ ቀዳዳ እንዲፈልግ አስገደደው ። ሕፃን የያዙ በቀላሉ እንደሚገቡ ወሬው ሲዳረስ ፥ የጨነቀው ፥ መንገድ ላይ ያገኘውን ወላጅ የሞተበት ሕፃን እየያዘ ይመጣ ጀመር ። ሕይወትን ማትረፍ ምን ኃጢአት አለበት ? የእሱም የእኔም ሕይወት ይድናል—እያለ ራሱን በማፅናናት ።
	ቆይቶ ከዚህ እልፍ ያለ አዲስ ዘዴ ተፈጠረ ። የቅርብ ዘመዶቻቸውና ወላጆቻቸው ከውጭ የቀሩባቸው ከመጠለያው ውስጥ ያሉ አንዳንድ ሰዎች ምሽትና ሌሊት ቀስ ብለው በፈራረሰው አጥር በኩል ልጅ አዘልለው እየሰጡ በዚህ ሰበብ እንዲገቡ አደረጉ ። ሌሊት ሌሊት ልጅ መዋሱ እየተስፋፋ በአንድ ብር ፥ በሃምሳ ሳንቲም ማከራየትም መጣ ። እንደ ምንም ሕይወት ብቻ ይትረፍ ። ትንቅንቁ ለዚህ ነበር ።
	መጠለያ የገባው ሁሉ ሕይወቱን አላተረፈም ። እንዲያውም ብዙው ረሃብተኛ በአጣዳፊ ያጣት ነበር ። አንዳንዱ የታደለውን እህል እስኪያበስል አላስችል ብሎት ጥሬውን በሚቅምበት ጊዜ ተናንቆት ዱብ ይላል ። በጣም የደከሙ ናቸው የሚባሉት ደግሞ ኤስ—ኤስ የተባለው አልሚ ምግብ ተሰጥቷቸው ገና ሆዳቸውን ሲነካው ተቅማጥና ትውከት ባንድ አፍታ ያጣድፋቸውና ወዲያውኑ ክልብስ ይላሉ ። ከሚያገግመው የሚሞተው ሲበዛ አልሚ ምግቡ ቀርቶ እንጀራና ቂጣ እየተጋገረ እንዲሰጥ ተደረገ ። ይህም ሆኖ ሞት የተቀነሰው በጣም በመጠኑ ነበር ።
	በመጠለያው ውስጥ የሚታየው ዋና እንቅስቃሴ ሞትን የሚመለከት ነው ። አንዱ ጠዋት ሲነቃ ከጐኑ ተጋድሞ የነበረውን ከዚህ ዓለም ጣጣ ተሰናብቶ ያገኘዋል ። ሌላው ዝንብ 



መከላከል እስኪያቅተው ድረስ ፈዝዞ ይውል ያድርና ድንገት አእምሮውን ስቶ እንደ መቃዠት እንደ መወራጨት ከአደረገው በኋላ በዚያው ድርቅ ይላል ። ከእናቱ ጉያ የተሸጐጠው ሕፃን ፥ ልጅዋን ጡት ያጎረሰች እናት ፥ ልጁን የሚያባብል አባት ፥ ክንድ ለክንድ የተደጋፋፈ ባልና ሚስት ሳይታወቅ ለዘላለም ያሸልባሉ ። በመጠለያው ውስጥ ሲያንስ ሠላሳና አርባ ፥ ሲበዛ ከመቶ በላይ ሰው በየቀኑ ይሞታል ።
	ለዚህ ሁሉ ሟች ተገቢ የቀብር ሥነ ሥርዓት ለመፈጸም ባይቻልም ፥ ለንጽሕናና ለጤንነት ሲባል—ጤንነትና ንጽሕና ያለ ይመስል— አስከሬኑን ከግቢው ማውጣት ግድ ነበር ።
	—ኧረ ከዚህ ሰው አርፎብናል ጃል !—ሲባል ለመጠለያው ሠራተኛ ይመለከታል ።
	—ታዲያ አንሡት እንጂ ምን ትጠብቃላችሁ !—የሚል መልስ ይሰጣል ።
	—ኧረ ጉድ ፈላ እናንተ ፥ ልጄ ሞተ—ትላለች ፥ ለማልቀስ ቀርቶ ለመንቀሳቀስ የደከመች እናት ። ከአጠገቧ የሚገኙት ሰዎች ልጅዋን ከጉያዋ አላቅቀው ሌላ ሥፍራ ያስቀምጡላታል ።
	—እንዴ ! እንዴ! እናንተ ሬሳ ከመካከላችሁ አድርጋችሁ ስትቀመጡ አይከብዳችሁም ? —ሲል እየተዘዋወረ ሲጐበኝ የሞተ ሰው ያገኘው የመጠለያው ሠራተኛ ይጠይቃል ።
	ከዚያም ፥《በሉ እንጂ ጐበዝ ፥ እንረዳዳ》በመባባል ሰውነቱን ማንቀሳቀስ የሚችለው ፥ የእንጨት ርብራቦሽና የጨርቃጨርቅ ቃሬዛ እየሠራ አስከሬን ማጓጓዙን ይቀጥላል። መከፈን የለም ። ቤተ ክርስቲያን ማድረስም የለም ። ከመጠለያ ያለ ባዶ ቦታ ሁሉ መካነ መቃብር ነው ። በመጠለያው ውስጥ በርከት ያለ ዘመድና ወዳጅ ያለው ለብቻው አንድ መቃብር ይቆፍርለት ይሆናል ። በየቀኑ ሃምሳ ጉድጓድ መቆፈሩ እያቃተ ሲሄድ ግን አምስት አሥሩን በአንድ ጉድጓድ ውስጥ እንደ አፈር ማልበስ የተለመደ ሆነ ።
	በትልቁ የመጠለያ ውድማ የሞትና የሕይወት መልክ በአጠቃላይ የዚህ ዓይነት ነበር ።



	እያንዳንዱ ሰው ደግሞ ልዩ የሆነ የግል ጣዕር ፥ የሕልውና ሥቃይና ትግል አለው ።
	የሙሔም እንዲሁ ።


	ሙሔ ወደ መጠለያው የገባው ገና ባልተጣበበት ጊዜ ስለነበር ፥ ብዙም ችግር አላጋጠመውም ። ከፈራረሱት ቤቶች በአንደኛው ማረፊያ ክፍል አገኘ ። በመጀመሪያ ሰሞን ጥቂቶች ነበሩ ። እየቆየ ግን የእግር መተላለፊያ እስኪጠፋ ድረስ ክፍሉ ጢቅ ብሎ ሞላ ። በዚያው መጠን ደግሞ ተባዩ እንደ አሸን ፈላ ። በግድግዳውና በወለሉ ላይ ይኋኑ ይርመሰመሳል ። በብቱቶው ጨርቅ ላይ ፍስስ ይላል ። ቍንጫው እንደ አበባ ቆሎ በየሥፍራው ይፈናጠራል ። በየጊዜው የሚረጨው ዲዲቲም ፥ የሚያረባቸው እንጂ የሚያጠፋቸው አይመስልም ።
	ቀን ቀን ዋናው የጊዜ ማሳለፊያ ተባይ መልቀም ነው ። አቅም ያለው ጨርቁን እያገላበጠ ፥ ግድግዳውን እየዳበሰና እየፈተሸ ፥ ጣቱንና ጥፍሩን ደም እስኪጋገርበት ድረስ ቍንጫ ሲያፍተለትል ፥ ቅማልና ትኋን ጣ ! ጣ ! ሲያደርግ ይውላል ። የተሻለው ደካማውን የሚረዳው አንዱ በዚህ ነህ ነው ። ጨርቁን ፀጉሩን ይቀምልለታል ። ብዙ ሽህ ተባይ አልቆ ይውላል ። ማታ መብራት ሲጠፋ ግን አንድም የተቀነሰለት አይመስልም ። ምድረ ቅማል ፥ ምድረ ትኋን ፥ ምድረ ቍንጫ ፥ ችግር ባደረቀው ገላ ላይ ዘምቶ ሲንገበግበው ፥ የደከመና የሰለለ እጅም የደረቀ ቆዳ ሲፎክት ያድራል ። 
	ከዚህ ጋር ወደ ጓሮ ወጣ ብሎ የተፈጥሮ ግዴታውን ለመተንፈስ አቅም ያጠረው ወይም ፋታ ያላገኘው ባለበትና በልብሱ ላይ የሚስተው ነገር ሽታና ቆሻሻ ተደምሮ መድረሻ ያሳጣል። ከዚህ ኑሮ የትም ወድቀው መቅረትን እየመረጡ ፥ ዕርዳታውን አቋርጠው ከመጠለያው የወጡ አሉ ። ሙሔም ሁለት ሳምንት እንደቆየ ብዙ ጊዜ ከጅሎት ነበር ።



	—ሰው ክቡር ነው ይላሉ ፤ ቄሶችም ሰዎችም ። ታዲያ እንዴት ሰው ከውሻ የባሰ ይዋረዳል ?— ሲል ተፈጥሮውን ይታዘባል ። 
	—ሁሉን ሸኝቼ ጨርሼ ብቻዬን እንዲሁ የቀረሁት ይህንን ሊያሳየኝ ነው ? ለምን ጉድ ነው የፈጠረኝ ? —በማለት ያማርራል ። ግን ቍርጥ አድርጎ ሳይወስን ውሎ ያድራል ። ሰብእናው እንደ ተባይ አንሶ ፥ ከተባይ ጋር እየተሟሟተ ።
	በመካከሉ ፥ ስለ ራሱ ምሬት ብቻ እንዳይብከነከን የሚያደርጉ አንዳንድ ነገሮች አጋጠሙት ። 
	አንድ ቀን ጠዋት ፥ ሙሔ ወገቡን አሳሽቶ ሲመለስ ፥ በሁለት ሰዎች ተደግፎ ጓሮ ሲወጣ ከበደን ያገኘዋል ።
	《አንተ ከበደ ነህ ?》ሲል ጠየቀ ዓይኑን ማመን አቅቶት። 
	《አልመስለውም እንጂ ነኝ ፥ አይዋ ሙሴ 》ሲል ከበደ በሰለለ ድምፅ መለሰ ። ያ ደንዳና ዓይኑ ተጐልጕሎ የወጣ ይመስላል ። ሁለት ክንዱን ከሰዎቹ ትከሻ ላይ አስደግፎ ሁለት እግሩ መሬት መርገጥ ያቃተው ይመስል እንደ መንጠልጠል ብሏል ። 
	《አንተ መቸ መጣህ ?》አለ ሙሔ ፥ ከተሳሳሙ በኋላ ፥ በመገረም መዳፉን ከጭንቅላቱ ላይ አድርጎ ። 
	《ትናንት ጠዋት ።》
	《ለመሆኑ ማረፊያ ክፍል አገኘህ ?》
	《ከታዛው ላይ ነው ያለሁት።》
	《ግዴለም እንግዲያው ፥ ተጣበንም ቢሆን ከእኛው ጋር ይበቃናል 》በማለት ሙሔ ወደ አረፈበት ክፍል ወሰደው ።
	《ኧረ ለመሆኑ እንዴት ከረምነው ? እንዴትስ ከዚህ ደረስህ ?》ሲል ሙሔ ጠየቀ ።
	《ክራሞትም አይባል አይዋ ሙሔ ! ከቆሬ ከወጣሁ ፥ የምሄድበትንም ሳላውቀው እንዲያው ዝም ብዬ ወደ ባቲ ተጐተትኩ ። ለመድረስ ቀትር የሚያህል መንገድ ሲቀረኝ ከካትራሜው መንገድ ላይ ምን አየሁ መሰለህ ? አንድ ሦስት አራት 

የባቄላ ፍሬ ። ለካንስ እህል ተተጫነ ትሬንታ ኳትሮ እየተንጠባጠበ የሚወድቅ ኖሯል ። እኔም ፥ ለዚህ ያበቃኝን ወስፋቴን እየረገምኩ በሌላ በኩል መንገዱን ይገፋልኛል በማለት ራሴን እየሸነገልኩ ፥ ካትራሜውን መንገድ ከዳር እስከ ዳር በዓይኔ እያሰስኩ ፥ ያገኘኋትን አንዳንድ ባቄላ ጥሬ እየለቀምኩ ተጕዤ ባቲ ስደርስ አንድ ሁለት ኩባያ ሙሉ የሚሆን አላገኘሁ መሰለህ ? አንድ አምስት ቀን በዚያች ሰነበትኩ ።》
	ሙሔ የራሱ ጕዞ ትዝ እያለው በአዘኔታ ከንፈረን መጠጠ ። 
	《ከዚያ በኋላ ባቲንም የባሰውን ሆኑ አገኘሁት ። ከብቱ ያለቀበት የቆላው ሕዝብ ጭንቅ አድርጎ እግዚኦ ይላል ። የከተማው ሰው የሚያደርገው ችሮታ ለስንቱ ይብቃ ! ረገፈ ሰው ሁሉ ። እኔም ሸቅዬ እንዳላድር በምን አቅሜ ። ከእኔም የተሻለው የሚሸቅለው አላገኘም ። በዚህ ላይ ወባና ቸነፈር ገብቶ ረሃብ ገና ያልገደለውን በተራ ረፈረፈው ። እኔም ሁለት ወር ሁሉ ሜዳ ላይ ወድቄ ከሞት አፋፍ ከደረስኩ በኋላ የእሱ ነገር ምናለ—በተአምር ዳንኩ ። ከዚያም የመንገዱን ዳር ይዤ እየዳሁና እየተንፏቀቅሁ አላፊ አግዳሚውን ስማጠን ለነፍስ ያለ አንድ ባለ ካሚዮን አምጣቶ ከዚህ ጣለኝ ።》ከበደ ንግግሩ ያደከመው ይመስል ለአንድ አፍታ እንደማቃሰት እያለ ከተነፈሰ በኋላ ፥《ለመሆኑ እናንተስ እንዴት ሆናችሁ ? ለመሆኑ በቆሬ ሰው ተርፎአል ?》ሲል ሙሔን ጠየቀው ።
	ሙሔ የትዝታው ሰቀቀን እንደ አፍላ እያኰማተረው የደረሰበተን ሁሉ ተረከለት ።《ወላጅ ፥ ሕፃን ልጁን መንገድ ላይ ጥሎ እንዲሸሽ የሚያደርግ ችግር ነው በወሎ ላይ የመጣው》አለ በመጨረሻ ራሱን እየነቀነቀ ።
	《መችስ ምን ይደረግ ? አንተማ ሕይወቱ ቢተርፍ ብለህ ነው》ሲል ከበደ ሊያጽናናው ሞከረ ። ነገረ ግን ቃላት ሊያጽኛኑዋቸው እንደማይችሉ ሁለቱም ይታወቃቸው ነበር ። የሚነጋግሩት ጠፍቷቸው ለብዙ ደቂቃዎች ያህል ሁለቱም በጸጥታ ተውጠው ቆዩ ።
	ሙሔ ከበደን የአባት ያህል አስታመመው ። በበሽታው ትኵሳትና የሐሩር ወበቅ ምክንያት ተሸማቅቆ የነበረውን ታፋ





ውን ፥ ጠዋትና ማታ በሙቅ ውኃ አሸለት ። ለአዋቂዎች ከሚታደለው ቂጣና እንጀራ ሌላ ፥ ለደከሙ ሕፃናት የሚሰጠውን ልዩ ምግብ ከየትም ፈላልጎ እያመጣ መገበው ። ተስፋ ቆርጦ በሁናቴው ተማርሮ ሞቱን የሚመርጥ እንዳለ ሁሉ ፥ ከሞት ለመትረፍ ፥ በቶሎ ሰውነት ለማገገም በዚያው መጠለያ ውስጥ ለመጠለያው ሠራተኞች ሳይስታውቁ በመቆይት ለሕፃኑ የሚሰጠውን ልዩ ምግብ እየተቀበሉ መመገብ ወይም ለባሰባት መስጠት የተለመደ ነበር ። ሙሔ እየተዘዋወረ ያጠያይቅና ለምኖ ያገኘውን ያመጣለታል ። 
	《እንደ ሕፃን ልጅ ሙቁን ሁሉ ተጋት ነው የምትለኝ አይዋ ሙሔ?》ሲል ከበደ ያግደረደራል ።
	《በል ፉት በለው ! አንተስ ከሕፃን ምን ትሻላለህና ! ያች ሚስትህ ፥ የመጨረሻ ፍየሌንም በልታ ሳትድን ቀረች ። አንተም ኵነኔ ላይ ትጠላኛለህ》ይላል ሙሔ በቀልድ ።
	ከጥቂት ቀናት በኋላ የከበደ ሰውነት እየተመለሰ ሄደ ። ሙሔም ፥ የሌላ ሰው ሕይወት እንዲተርፍ መርዳቱ ፥ የአልጣሽን ሞትና የልጁን ማጣት የካሰለት ይመስል ፥ ሰቀቀኑ እየተቀለለለት ሄደ ። የሰው መድኃኒቱ ሰው ነው እንዲሉ ፥ መተሳሰቡ ራሱ አንድ ዓይነት የሕይወት አለኝታ ሰጠው።    
	ከበደ ሰውነቱ ተጠናክሮለት በመጠለያ መዘዋወር ሲጀምር ፥ የወትሮ አመሉን አመጣ ።
	ሕይወት እስካለ ድረስ የተፈጥሮ ፍላጎቶች ፥ የተፈጥሮ ስሜቶችና ባሕርዮች አሉ ። የተፈጥሮ ፍላጎትና ስሜት እስካለ ድረስ ደግሞ ፥ ፍቅርም ፥ ጥላቻም ፥ ጨዋታም አምባጓሮም ይኖራል ። በዚያ በተጨናነቀ ሰፍር መካከል ወንድና ሴት በጋቢ ውስጥ ውስጥ ተሸፍነው በደከመ ሰውነት የፍቅር ስሜታቸውን ይወጣሉ ። ሌሎች አይተው እንዳላዩ ያልፉዋቸዋል ። ለደስታና ለምቾት ኑሮ ተስፋ ቆርጠው የመጨረሻ ኃይላቸውን ለወሲብ ስሜታቸው ብቻ በማዋል እንደተቃቀፉ ፥ ምናልባትም ከጭንቀት የተነሣ እንደ ተጣበቁ ሞተው የሚገኙ ባልና ሚስት አሉ ። ሞት በሚወስደው ሕይወት መጠን በዚያ መጠለያ ውስጥ ብዙ ሕይወት መጠን በዚያ መጠለያ ውስጥ ብዙ ሕይወት ይዘራ ነበር ። እየቆዩ ብዙ ሕፃናት በመጠለያ   
	    


   

ለመወለድ በቅተዋል ። ወጣት ፥ ኮረዳ ፥ ጐልማሳ ፥ ባሏ የሞተባት ሴት ፥ ሚስቱ የሞተችበት ባል ፥ ስንት ሽህ የግል ጭንቀትና መቅበጠበጥ ፥ ስንት ሽህ የግል ጠባይና ዝንባሌ በአንድነት በተከማቸባት ሥፍራ የዚያኑ ያህል የፍቅር ጨዋታ ዓይነት ፥ የዚያኑ ያህል ግጭት ነበር ።
	ከበደ ደግሞ ለዚሁ ሁናቴ የበኩሉን ድርሻ አበረከተ። መልከ—መልካም ሴት ብቻዋን ካጋጠመው ሳይጠቅስና ሳያሽኰረምም ፥ ብዙ ሴቶች በአንድነት ሆነው ካገኘ ሳይቀላለድ ማለፍ አይሆንለትም ። አብዛኛውን ጊዜ ለቁም ነገር ሳይሆን የአፍ ልማድ ሆኖበት ነው ። አንዳንድ ጊዜ ደግሞ ጠባይም ሆኖበት ነው ።
	አንዳንዶቹ ሴቶች ፥ 《ውይ !! ኧረ ምን ያሉ ጉደኛ ሰውዬ ናቸው !》ሲሉ በማፈርና በመሽኰርምም እየተሳሳቁ ያልፉታል ። ሌሎች ደግሞ ክፉኛ ይገላምጡታል ። ወይም ፥《ምን ዓይነት የሽማግሌ ወራዳ ! ኧረ አፈር ብላ ! ጨምላቃ ! 》በማለት ስድብ ያከናንቡታል ። ከበደ በዚህ ዓይነቱ መልስም ቢሆን ቅንጣት ሳይሰማው ተጨማሪ ቀልዶችና ይጣጥላል ።
	ከበደ በአጭር ጊዜ ውስጥ በመጠለያው የሴቶች መንሾካሸኪያ መጠቃቀሻ ፥ የወንዶች ከንፈር መንከሻ ሆነ ።
	አንድ ቀን ጠዋት ጓሮ ደርሶ ሲመለስ አንዲት ልጅገረድ ሴት ግብር ውኃ ስትወጣ አገኘ ። ደንገጥ ብላ ቀሚስዋን ሰብሰብ አደረገችና አንገቷን ደፋች ።
	ከጥቂት ጊዜ በኋላ ፥ ከቅጥነቱ የተነሣ የያዘውን በትር የሚመስል አንድ ሰው እየተንቀጠቀጠና ጥርሱን እያፋጨ ከእነ ሙሔ ክፍል ገባ ።《ማን አባቱ ነው ባለቤቴን የሚደፍራት ?》አለ በቆረፈደ ድምፅ ። ከክፍሉ ያሉት ሰዎች ሁሉ እርስ በእርሳቸው ተያዩ ።《እኮ ማነው ? ወንድ ከሆነ እኔ ነኝ ይበል !》
	ሁሉም ዝም ሲሉ ሙሔ ፥《የሠራኸው ነገር አለ ?》ሲል ከበደን ጠየቀው ።
	《ምንም የሠራሁት ነገር የለም ።》ከበደ ትከሻውን ነቅነቅ አደረገ ።《ግን አሁን ወደዚህ ስመጣ አንዲት ልጅ ለቀልድ ያህል ሰላምታ ሰጥቻት ነበር ።》


	《ኧረ ሰላም ያሳጣህ ! ሴት አውል ልክስክስ ።》ሰውየው በደከመ ሰውነቱ ወደፊት  እንደ መንደርደር ፥ በትሩን እንደ መስበቅ ቃጣው ።《ሱሪ የታጠቅህ ወንድ ከሆንክ ወደ ደጅ ውጣ። ወይስ ሱሪ የታጠቅከው ለወጉ ያህል ነው ? ቱፍ !》ሰውየው በዛለ ክንዱ ዱላውን  እንደ መሰንዘር ሲል ሙሔ መሐል ገባ። ለከበደ መደብደብ አዝኖ ሳይሆን ሰውየው እንዳይጐዳ በማሰብ ነበር ። ይህ ሁሉ ሲሆን ከበደ ከተቀመጠበት አልተነሣም ። ለመከላከልም አልከጀለም ። ሰውየው በዕድሜ ከከበደ የገፋ ከመሆኑ በቀር ፥ የሟሸሸው ሰውነቱ ራሱን መሸከም ያቃተው ነው። በሌላ ሰው ላይ በትር ወይም ዱላ አሳርፎ ከመጉዳቱ ይልቅ በጣት ቢገፉት የሚወድቅ የሚመስል ነው ። ልቡ ብቻ አልደከመም ። ሐሞቱ ብቻ አልቀጠነም ። የመጨረሻ እስትንፋሱ ፥ ውርደቱንና ጥቃቱን ሊወጣበት የተዘጋጀ መሆኑን ግን በሁናቴው ያስታውቅ ነበር ።
	《ረጋ ይበሉ እንጂ ፥ በሞት አፋፍ ላይ ሆነን እንዲህ መሆን አይገባም ።》
	《ባለጌን ከወለደ የገደለው ጸደቀ ተብሏል ። እንዲህ ያለው ሴት አውል ፥ ኖረስ አልኖረስ ምን ይረባል ! መዘዙ ለሌላ እንዳይተርፍ መገላገሉ ይሻላል ።》ሰውየው አሁንም በትሩን እንደ ማወራጨት አለ ።
	ሙሔ ጠቡን ለማብረድ አንድ ሐሳብ መጣበት ።《ወዶን አውቆን እኮ አይደለም ታዲያ》አለ ።
	《እሳ ! ወትሮውንስ ባለጌ ብልግናውን አውቆ ቢያርም መች ባለጌ ይሆን ነበር !》
	《የብልግና ጉዳይ አይደለም !》ሙሔ ከበደን በአዘኔታ የተመለከተው መሰለ ።
	《እህስ ?》
	《በሽተኛ ነው ።》
	《እሱማ ምን ጥርጥር አለው ። መድኃኒቱን በዚህ በሽታው እንዲወጣለት ማድረግ ነው ።》አሁንም በትሩን ወደ ላይ ብድግ አደረገ ።




	《ኧረ እንደሱም አይደል በሽታው ። ያገር ጠበልም አላዳነው ።》
	《እኔ ሌላ ምንም አላይበት ። ልብሱን እንደሆነ አልጣለ ።》ሰውየው ከበደን ትኵር ብሎ ተመለከተው ።
	《ለማያውቀውማ ይመስላል ። ታሪኩ ግን የሚያሳዝን ነው ።》
	ሰውየው ለማመንም ፥ ላለማመንም የተቸገረ መሰለ ።《ትልቅ ሰው ነዎት ። ታዲያ ለእንዲህ ያለ ሰው . . .》ጣቱን ወደ ከበደ በመቀሰር በጥርጣሬ ንግግሩን አንጠልጥሎ ተወው ።
	《በዚህ ዕድሜዬ ምን አስዋሸኝ!》አለ ሙሔ ።《አዩ ነገሩ እንዲህ ነው ። ጐልማሳ በነበረ ጊዜ ወደ በረሃው ወርዶ እንደማይኮን ሆኖ ነው የተመለሰው ። ከዚያ ወዲህ ሴት ሲያይ የሆን ያልሆነውን ያናግረዋል ። አፉ ነው እንጂ ክፉ ነገር አያደርግም ። ታዲያ ሕመሙ ይህ ከሆነ ፥ የተናገረውን ከቁም ነገር ማስገባቱ ፋይዳም የለው ።》
	ሰውየው አሁንም በመጠራጠር አንድ ጊዜ ሙሔን ትኵር ብሎ አይቶ ፥ ሌላ ጊዜ ከበደን በዓይኑ ገርምሞ ፥《አስኮናኝ》በማለት እየተንጠራወዘ ወጣ ።
	ለአንድ አፍታ በክፍሉ ያለው ሰው ሁሉ ጸጥ ብሎ እንደ ቆየ ሙሔ ፥《ለበጎ ነገር መዋሸት ኃጥአት ነው?》አለ ። መጠየቁ ሳይሆን ትክክለኛነቱን መግለጹ ነበር ።
	《ግን እንዴት አሳመርከው !》አለ ከበደ ሳቅ ይዞት ።
	《ዝም በል አንተ ! የማትረባ ውሻ ነህ !》ሙሔ ተቆጣ ።
	《ሙት አይዋ ሙሔ ምንምኮ አላደረግሁ ።》
	《ዝም በል አልኩህ ፥ ስንተዋወቅ አንተናነቅ !》
	ከበደ አንገቱን አቀርቅሮ ዝም አለ ።
	《በእንዲህ ያለ ቦታ ፥ በእንዲህ ያለ ምህኛት አምባጓሮ ተነሥቶ ሰው ቢጎዳ አገር ምን ይላል? አንተ ግን ወደፊት በመጥፎ አመል ስምህ ቢነሣ ቁርጥርጣችን ነው ። ከመቃብሬ እንዳትቆም ።》
 



	ጉዳዩን ሌላ ጊዜ ያነሣው የለም ። የጠቡ ወሬም ፥ በዚያ ጣዕር መካከል እንደ ሞተ ሰው በአጭር ጊዜ ውስጥ ተረሳ ። ከበደም አመሉን አሳምሮ ከክፍሉ ተከትቶ ሰነበተ ።


፬
	አዲስ አበባን ያጥለቀለቀውና ያናወጠው ማዕበል ዜና ውሎ አድሮ ከመጠለያው ሠፈርም ደረሰ ። ግን ማናወጥ ቀርቶ  የነፋስ ሽውታ ያህል  እንቅስቃሴ አልፈጠረም ። ዋናው ትንቅንቅ ከሞት ጋር ነው ። ሕቅታው ከጣዕር ጋር ነው ። መሸነፍን ለማሸነፍ ። ወይም ደግሞ ከሕልውና የሸረሪት ክር ላይ ለመንጠልጠል ። ከዚህ በቀር ሁናቴውን በሚገባ ለመገንዘብ አይችሉም ነበር ።
	—ሰምተሃል ? ኧረ አገር ታውኳል አሉ ! —ይላል አንዱ።
	—ምነው አልጋ ፈረሰ ?— ሲል ሌላው ይጠይቃል ።
	—የለም ! ግና የንጉሡ ሹማምንት ሁሉ ከሹመታቸው ተሽረዋል ይባላል ።
	—ሽህ ቢታለብ ያው በገሌ አለች ድመት ! ታዲያ የነሱ መሻር መሾም ለእኛ ምን እንዲያደርግልን —
	—ኧረ የአሁኑ በዴግም አይዶል ! ንጉሡም ፥ ሹማምንቱም ተቀያይመው ነው አሉ—
	ይህም ቢሆን የሚያስደነግጥ ነገር አልሆነም ። ስንቱ ሹማምንት ንጉሥ ተቀይሞት ተሽሯል ። ስንቱ መኳንንትና መሳፍንት ከንጉሥ ጋር ተቀይሞት ተሽሯል ። ስንቱ መኳንንትና መሳፍንት ከንጉሥ ጋር ተቀያይሞ ወይም አልጋ ከጅሎ ሸፍቷል ። አንዱ በሸፈተ ፥ የንጉሥ ሠራዊት በዘመተ ስንት ጦርነት ተደርጓል ። ስንት ሰው አልቋል ። ስንት ንብረት ፥ ጠፍቷል ፤ ስንት ሰው አልቋል ። ስንት ንብረት ፥ ተዘርፏል ። የጦርነት መራኮቻ ፥ የሠራዊት መረማመጃ ሆኖ ለኖረው የወሎ ገበሬ ፥ የአሁኑ የንጉሥና የሹማምንት ቅይይሞሽ ፥ አዲስ ነገር አልሆነበትም ። ከአሁኑ የባሰ እልቂት ሊመጣ !


 
         
	ስለ አዲስ አበባው ዜና እንደ ዋዛ የሚደረገውን ጭውውትና ጥይይቅ ፥《ኧረ ወዲያ ተወኝ ! አሁን ማ—ይሙት ባድማ ውጦት ፥ የፍልፍል ፥ የአይጠ—ሞገጥ ፥ የፋሮ— መናኸሪያ ሆኖ ፥ ጐተራውን አይጦች ጉድጓድ አድርገውት ፥ ማሳ ጠፍ በረሃ ሆኖ ፥ እኛም ከዚህ እንደዚህ ፥ ጣዕረ ሞት እያማጥን ፥ ወይ አንሽር ወይ አንሞት ፥ ጥንብ አንሣ በጕጕት ሲጠባበቀን ፥ ሬሳችንን መቅበር አቅቶን ፥ ኧረ ኤዲያ ፥ ማን ተሾመ ? ማን ተሻረ ? አሁን ለእኛ ቅንጣት ፋይዳ አለው ?》ሲል አንዱ በታከተ አነጋገር ይዘጋዋል ።
	ቆይቶ ግን ሁሉንም የሚያሳስብና በጕጕት የሚያወያይ ነገር ከጣቢያው ድረስ መጣ ።
	ከዚያ በፊት በመጠለያው ታይተው የማያውቁ ሰዎች መጡና ጠረቤዛ ዘርግተው ችግረኛውን ተራ በተራ እየጠየቁ ይመዘግቡ ጀመር ። ከየት አውራጃ ? ከየት ወረዳ ? ከየት ቀበሌ ነው የመጣኸው ? ጭቃ ሹምህ ማነው ? ስንት ቤተሰብ ነበረህ ? አሁንስ ? ስንት ከብቶች ነበሩህ ? እነዚህ ሰዎች ከየት እንደመጡ ፥ ለምን እንደሚጠይቁ ችግረኛው ወዲያው አላወቀም ነበር ። ከመንግሥት የተላኩ ይሆናሉ ። የሚል ግምት አደረበት ። መንግሥትስ ለምን ማወቅ ፈለገ ? አንዳንዱ ጥርጣሬ ገባው ። የተወዘፈ ግብር ለማስከፈል ይሆን ? ወይስ አዲስ ቀላድ ለመጣል ? ንጉሡ ከሠራዊታቸው ጋር አልተጣጣሙም እየተባለ የሚወራው እውነት ከሆነ ፥ ከመካከላችሁ መልምላችሁ የሚዘምት ሰው ስጡ ለማለት ይሆን ? የመንግሥትን ሐሳብ ማን አውቆ ይደርስበታል ?
	ታዲያ ፥ ሳይወድ በግድ ንብረቱን ፥ ጕልበቱን ፥ ከዚያም አልፎ ሕይወቱን ለመንግሥትና ለሹማምንት ሲገብር የኖረው ብኩን ገበሬም ቢሆን በቀላሉ ልቡን አይሰጥም ። ብዙዎቹ ለቀረበላችው ጥያቄ ትክክለኛውን መልስ በመስጠት ፈንታ የማሳቸውን ፥ የአለቀባቸውን ከብትና የቤተሰባቸውን መጠን በግማሽ እየቀነሱ ተናገሩ ። አንዳንዶቹ ፥ ማሳም ፥ ከብትም ፥ ቤተ ሰብም ያልነበራቸው ሌጣ—ሞላጫ መሆናቸውን አስታወቁ ።
	ሰዎቹ ምዝገባቸውን ጨርሰው ከሄዱ ከጥቂት ቀናት በኋላ ፥ የመጡበት ምክንያት በመጠኑ እየታወቀ ሄደ ። ለችግረኞቹ በሬ ወይም የበሬ መግዣና የዘር እህል የሚታደል  መሆኑ


       

በመጠለያው ተወራ ። ቀንሰው ያስመዘገቡት አንዳንዶቹ ተቆጩ ። ብዙዎቹ ግን ለደግ ነገር በመሆኑ እፎይ አሉ ።
	መዝጋቢዎቹ ከመምጣታቸው በፊት ፥ ሙሔ ሰውነቱ ጠንከር እንዳለለት ከመጠለያው ለመውጣት ሐሳብ ነበረው ።
ወደ ቆሬ ተመልሶ እንደ ገና መቋቋም እንደማይችል ያውቀዋል ። ምኑን ከምን አያይዞት ? በዶማስ ስንኳ ቆፍሬ ልዝራ ቢል ፥ የዘር እህል ፥ መካረሚያ ስንቅ ያስፈልገዋል ። በዶማ ተቆፍሮ የተመረተውን እፍኝ እህል ለመካፈል እኒያ ወይዘሮ መምጣታቸው ደግሞ  አይቀር ይሆናል ። እንደ ገና ራስን ለመቻል ምኑ ከምን ተያይዞ ? ነገር ግን በዚህ መጠለያ ውስጥ ነዳይ ሆኖ ነጋ ጠባ ቊርሻ እየተመጸወተ ፥ ነጋ ጠባ ፥ በጣዕርና በሞት ጥላ ተከቦ ፥ ባለቤት እንዳጣ በረት በቆሻሻና በጠረን ተውጦ ከመኖር የማይሻል ነገር የሌለ መስሎ ተሰማው ። ሌላው ቢቀር ነፋሻ አየር ፥ ንጹህ የአፈር ፥ የሣርና የቅጠል ሽታ ምን ያህል ትልቅ ነገር ነው ። ሲሶ  አራሽነት አድሮ የልጆቹን መጨረሻ ለማጠያየቅ አሰበ ።
	ሰዎች ችግረኞችን የመዘገቡበት ምክንያት ከተጣራ በኋላ ግን ፥  እንደ ሌሎቹ ስደተኞች ሁሉ ሙሔም ከመጠለያው ጋር በቀጭን የተስፋ ክር ታሠረ—ይህንን ቀን አልፈን ሰው እንሆን ይሆን ? ብቻውን ብዙ ከአሰላሰለ በኋላ ለከበደ አማከረው። ለነገሩማ መጀመሪያውንም ቢሆን ከመጠለያው መውጣት የፈለገበት አንዱ ምህኛት ሌላው አጠያፊ ነገርና የሰው ስቃይ አንሶ ፥ ከበደ በዚያ አመሉ ፥ ችግር ፈጥሮ ችግር ሲደርስበት ላለማየት ነው ። በጣቢያው እስከ ቆየ ድረስ አያስችለውም ። እንደ አባት እንደ እረኛ መጠበቅ አለበት ። ሁለቱም ያቅተዋል ።
	አንድ ቀን ፥ ምሳቸውን ታድለው ፥ ከክፍላቸው ትንፋግ ለመሸሽ በታዛው ሥር ተቀምጠው ሲበሉ ፥《ከበደ ፥ እንዲያው ምን ይመስልሃል ነገሩ?》ሲል ሙሔ ጠየቀ ።
	《ምኑ?》
	《ይኸ የምንሰማው ነገር ።》
	《እኔ ምን አውቃለሁ ብለኸኝ ፥ አይዋ ሙሔ ። የሚሆነውን ማየት ነው እንጂ ።》



 
	《እኔማ ከዚህ ክርፋታም ሥፍራ ከመቀመጥ የትም ቀልጬ መቅረቱን መርጬ ነበር ። አሁን ደሞ ነገሩን ሳየው ፥ መቸም ሰው ሲባል ተስፋ ቆርጦ አይቀርምና እንደገና ሆዴ አቅማማ።》
	《ምነዋ?》
	《የተባለው ነገር የሚሰጥ ከሆነ እኔ የተመዘገብኩት ከዚህ ነው ። ሁላችንም ከዚህ ብንወጣ አሁን ማ ይሙት እከሌ የሚባለው የት ነው እያሉ ድፍን የወሎን ችግረኛ ይፈልጋሉ ማለት ዘበት ነው ። እኔም የምደርስበትንና ለማን አቤት እንደምል አላውቅ ብዬ ነው ! ምን ትመክረኛለህ ? ስለ ራስህስ ምን እያሰብክ ነው?》ሲል ሙሔ ጠየቀ ።
	ከበደ ጥቂት አሰበ ።《መቸም ለነገሩማ ላም አለኝ በሰማይ ነው ። ሰጭው ማን እንደሆነምኮ አላወቅነውም ። አንዱ የውጭ አገር ሰዎች ናቸው ይላል ። የኃይለ ሥላሴ መንግሥት ደግም እንኳን ችግር ዞር ብሎ ሊያይ ይኸው እየተተራመሰ ነው አሉ ። ለሁለቱም ግን ምክር ስጠኝ ካልከኝ ጥቂት ጊዜ ቆይቶ ማየቱ አይከፋም ባይ ነኝ ። ተሂዶስ ምን ይገኛል ? ከዚህ ቆይቶስ ምን ይቀራል? እኔ በበኩሌ ስለ ራሴ ምንም የማስበው ነገር የለኝም ። የማደርገው ሁሉ ጠፍቶኝ ቀኔን መግፋት ብቻ ነው ። ከባለመሬት እንዳላድር እንደምታውቀው አመሌ ከሰው አይስማማ ። ከተማ ገብቼ ውሃ ቀጂ ፥ ዕቃ ተሸካሚ  እንደሁ አልሆንም ።》ከበደ ራሱን በቅሬታ ነቀነቀ ።
	እንደ እነሙሔ ሁሉ ሌላውም ችግረኛ የመቋቋሚያ ዕርዳታውን መምጣት በጕጕት ጠበቀ ። ከዕርዳታው በፊት ግ  የበልጉ ዝናም መጣ ።
	በደሴ ከተማ ሰማይ ላይ ጥቁር ደመና ሲያንዣብብ ከክፍል ያለው ሳይቀር ተጠራርቶ እየወጣ አንጋጥጦ ተመለከተ። ደጋዋ የደሴ ከተማ ባለፉት ሁለት ዓመታት እምብዛም ዝናም ያልተለያት ቢሆንም ፥ ከድርቅ ቀበሌ ለመጡት ችግረኞች ጠል የቋጠረው ደመና ብርቅና ድንቅ ሆነባቸው ። እንደ አስደናቂ ሥዕል ፥ እንደ ልዩ ትርኢት እርስ በርሳቸው በአርምሞ ፥ በተደምሞ አስተዋሉት ። እንደ ትንግርት ተወያዩበት ።
	—ታየዋለህ እንዴት እንደተንቆረዘዘ?



	—ኤዲያ! አምና የት ነበር !
	—ካልክስ አምናም እንዲሁ እያሳየ ነበር የነሳን !
	—ጅብ ከሄደ ውሻ ጮኸ አሉ ። ከአለቅን በኋላ አሁን ቸርኩ ማለቱ ነው ፈጣሪ ? —
	—ተው በእሱ ላይ ክፉ አትናገር ! — ሲል አንዱ ኰስተር ብሎ ይገስጻል ።
	—ኧረ ኤዲያልኝ ! ሰማይ ቤቱን እንደሆነ ባሻው ይቀርቅርብን ! ለምድሩ እንደሆነ ይኸው የምናየው ነው ። —
	—ከዚህ የሚብስ አለ ? ወይ ይድናሉ የምንባል በሽተኞች አይደለንም—የቁም ሙቶች እንጂ !
	በዚህ ዓይነት ጭውውት መካከል ፥ ደመናው እየተሳበ እየተሳበ ፥ እንደ ተቆጣ ሰው መልክ ገጽታውን እያጠቆረ ፥ እየቋጠረ ፥ የነጐድጓድ ቁጣ እያሰማ ፥ የመብረቅ ጅራፍ እያወናጨፈ ጥቂት ቆይቶ ሸክሙን ማራገፍ ጀመረ ። ለመጠለል ወደ ክፍሉና ወደ ታዛው የሄደው ከፊሉ ነበር ። የቀረው ግን ፥ በገላው ላይ አዝመራ ያበቅልበት ይመስል ፥ በሱባዔና በምሕላ መልክ አንገቱን ቀና አድርጎ ፥ የበልጉን ጠል እንደ ጠበል በጕጕትና በደስታ ተቀበለው።
	አንዱ ሙሔ ነበር ።
	መሔ ፥ እንደ በረዶ ናዳ የሚደባደበው የበልግ ዝናም በፊቱ ተንዠርግጎ በመውረድ አንገቱ ሥር እየዘለቀ ፥ ጨርቁን እያራሰ መላ ሰውነቱን ሲያጠምቀው —እ — እ—እ —ት —ት— ት እያለ ደስታ አይሉት ምሬት ፥ ተስፋ አይሉት ፀፀት ፥ አንድ ዓይነት ሲቃ ተናነቀው ። እንደ ሐውልት ተገትሮ ጥርሱን እያፋጨ ለረጅም ጊዜ ቆየ ።
	《ምን እያልክ ነው አይዋ ሙሔ ! ሰው ሁሉ የሆዱ ችጋር አይምሮውን ነካው መሰለኝ ! 》ሲል ከበደ ክንዱን ይዞ እየሳበ ወደ ክፍላቸው አስገባው ።
	—የበልጉ አዝመራስ አለፈ ። ለመከሩስ እንደርስ ይሆን ችግረኛው በአዲስ ተስፋ ጠበቀ ።   




፭
	
	ሰውነቱ መለስ ያለለት እንዲወጣ ሲደረግ ፥ ከፊሉ ሲሞት በሥፍራው አዳዲስ ችግረኛ ሲተካ አንድ አባትና ልጅ ከእነ ሙሔ ክፍል እንዲገቡ ተደረገ።
	አባትየው በችግር ሰውነታቸው ክፉኛ የደከመና በዕድሜ የገፉ ከመሆናቸው ሌላ ፥ ዓይናቸውን ጋርዶዋቸዋል ። ሲነሳባቸው የሚያንፈረፍር ብርቱ ሳል አለባቸው ። ልጂቱ ገና ሳዱላዋን ያልደፈነች ናት ። ሰውነቷ በጣም የተጐዳ አይመስልም ። ወደ መጠለያው እንድትገባ የተፈቀደላትም አባቷን እንድትመራና እንድታስታምም ተብሎ ነው ። ልጅቷ ግን ማስታመም ብቻ ሳይሆን ራሷ የመታመም ያህል ትጨነቅላቸዋለች ። በተንቀሳቀሱ ቍጥር ፊቷ ተለዋውጦ ሰውነቷ አብሮ ይንዘፈዘፋል ።《ኧረ ሄደብኝ ? ምን ተሻለኝ እናንተዬ !》ስትል እነሙሔን በጭንቀት ትጠይቃለች ።
	《ኡህ — ኡህ — ኡህ — ኡህ — ደህና ነኝ ያይኔ አበባ》ሰውየው መልሰው እርሷን ሊያጽናኑ ይሞክራሉ።《ለመሆኑ እህል ቀመስሽ አንቺ ?》ስትመገብ አይተውም ቢሆን መጠየቃቸው አይቀርም ።
	 እነ ሙሔ ፥ ሲያጽናኑዋት ፥ ሽማግሌውን ለማገላበጥና ለመደገፍ ሲረዱዋት ፥ ሽማግሌው ነጋ ጠባ ፥《ይቺን አንዲት ልጄን እንግዲህ ምን ላድርጋት?》እያሉ ሲማጠኑና ምክር ሲጠይቁ ፥ ልጅቷ ያይኔ አበባ ለትንሹም ለትልቁም ስትላላክላቸው በጥቂት ቀኖች ውስጥ እንደ አንድ ቤተሰብ ቅርብ ሆኑ ። አብረው ይበላሉ ። ሽማግሌው ሳሉ ተግ ሲልላቸው አብረው ይጨዋወታሉ ። ልጅቷም እንደ ሕፃን ከአባቷ አጠገብ ኵርምት ብላ ተቀምጣ ታዳምጣቸዋለች ። በማፈር አንገቷን ደፋ አድርጋ። የከበደ ዓይንም ከአቀረቀረው ፊቷ ላይ ተተክሎ ይውላል ። ሙሔ በዓይኑ ሲገረምመው መለስ ያደርጋል ። አስተያየቱ እንደ ወትሮው የማዳራት ሳይሆን የአዘኔታና የማሰብ ዓይነት ነበር ።
	አንድ ቀን ውኃ ለብ አድርጋ አባትዋ እንደ ተጋደሙ ፥ ጭቅቅት የተጋገረበትን ቋንጃቸውንና እግራቸውን አጥባ ስት


ጨርስ የተረፈውን ውኃ እያቀረበች ፥《እርስዎንም ልለቅልቅዎት》አለችው ሙሔን ።
	《ተዪው ግድ የለም አትቸገሪ የኔ ልጅ》አለ ሙሔ እግሩን እየሰበሰበ ።
	《ኧረ ያምጡት !》መልሳ ጠየቀችው ።
	《ነውርም አይደል ? ከበሬታ ነው እንዳትል ፥ የእኔም ልጅ ብትሆን ፥ በዕድሜ ያንተስ ልጅ ሳትሆን ትቀራለች ?》ሲሉ ሽማግሌው በደከመው ድምፅ ተናገሩ ።
	《ለሱ ሳይሆን ዛሬ ነው የታጠብኩት ብዬ ነው ።》
	《ለምርቃቱስ ቢሆን》ብለው ሽማግሌው ዓይናቸውን መልሰው ሸለብ አደረጉት ።
	ሙሔ እግሩን እየታጠበ ያይኔ አበባን ሲያስተውላት ልጁን ዘይኔን አስታወሰችው ። —  እንደ እኚህ ሽማግሌ ይዟት መጥቶ ቢሆን ይሻል ነበር ? አሁን የት ደርሳ ይሆን? ሌሎቹ ልጆቹስ ? ስንት ቤተሰብ ስንት ዘር የነበር እንዴት ነጠላውን ይቀራል ? እነዚህስ እንደሱው አይደሉ ? አዬ ወሎ ፥ ዘር አይውጣልህ የተባለ አይመስልም ? ከሐሳቡ የነቃው አጥባ ጨርሳ ለመሳም ሳብ አድርጋ ጐንበስ ስትል ነበር ።《ተዪው ! ተዪው!》ሲል እግሩን ከከንፈሯ ሳይደርስ ነጠቃት ። ከበደ ደግሞ ውኃውን ይዞ ገና ወደ እርሱ ሳትዞር ፈጠን ብሎ ወጣ ። ሙሔ በዓይኑ ተከተለውና ፥《ኧረ ያዝልቅልህ !》አለ በሆዱ ።
	ሽማግሌው ፥ ፀሐይ እንደ ነካው በረዶ ቀን ተቀን እየሟሙ ሂደው መንቀሳቀስ እስኪያቅታቸው ተዳከሙ ። አንድ ቀን እንደ ምንም ከአንገታቸው ቀና ብለው ፥《አይዋ ሙሔ ፥ አንድ የማስቸግርህ ነገር አለ》አሉ ፥ በሳል መካከል ንግግራቸውን እያቋረጡ ። አሁን መሳል ስንኳ እያቃታቸው ከትናጋቸው ሥር ትክ—ትክ እያለ ተውጦ ይቀር ነበር ።《ያይኔ አበባ!ይችን ጨርቅ ለቅልቂልኝ እስቲ》ብለው እንድትወጣ ሲያደርጉ ፥ ልጃቸውን የሚመለከት መሆኑ ሙሔ ገባው ።
	《አየህ ! አንድ ልጄ ናት ። እናት የላት ፥ ወንድም ፥ የላት እኅት የላት ። ዕጣ ነፍሷን ።》       



	《መቼም የዘንድሮውን መዓት በሁሉም ላይ ነው የደረሰው》አለ ሙሔ በማፅናናት ዓይነት ።
	《እሱማ ነው።》ሽማግው መናገር ስንኳ እየደከማቸው በማቃሰት ይተነፍሳሉ ።《ግን ፥ የእሷ ቆይቷል ። ታሪኩ ረጅም ነው ። 》
	ሙሔ ታሪካቸውን እንዲጨርሱ ዝም ብሎ ጠበቃቸው።
	《ሁነኛ ጠባቂ ያስፈልጋታል》አሉና አሁንም ለጥቂት ጊዜ ዝም አሉ ። ሙሔ ግራ ገባው ። — አእምሮአቸውን አመማቸው ይሆን? በማለት አሰበ ።
	《ታሪኩ እንዴት ነው ብለህ አትጠይቀኝም ?》በጣም በተዳከመ አንደበት እንደ መገሰጽ አሉት ።
	《ሊነግሩኝ ነው ብዬ ነዋ! 》
 	《ልነግርህማ ነው ።》ዓይኖቻቸውን ከድነው ለጥቂት ጊዜ ሰመመን ውስጥ ገቡ ።《አየህ ፥  እናቷ በሽታ ነበረባትና አራት ጊዜ አከታትሎ ከሆድዋ ውስጥ ጠፋባት ። በአምስተኛው እርግዝና ዘጠኝ ወር ሙሉ ከአልጋ እንዳትወርድ አድርገን በስንት መከራ ያይኔ አበባን እንደ ምንም ተገላገለች ። ግን ዕድሜ ልኳን የናፈቀችውን የልጅዋን ፊት ስንኳ ለማየት አልበቃችም ። አራስ ትታልኝ መቃብር ወረደች ። እኔም ወተት እየጋትሁ ፥ ጣቴን እያጠባሁ አባትም እናትም ሆኜ አሳደግኋት ። ስለዚህ ነው ሁነኛ ጠባቂ ያስፈልጋታል የምለው ።》
	ሙሔ የነገሩ አዝማሚያ አሁንም ስላልገባው ፥ 《ባል አልዳሯትም ነበር?》ሲል ጠየቀ 
	《ያውም አሳምሬ  እንጂ!》ሽማግሌው ያለ የሌለ ኃይላቸውን አሟጥጠው በማዳነቅ ተናገሩ ።《ላንድ ልጄ ያልሆን ብዬ ያለ የሌለኝን ደግሼ ። ያን ጊዜኳ ደህና ነበርኩ ። ፓሶ ሚሌ ላይ ጥሩ መሬት ነበረችኝ ። ያለ ማቋረጥ ውኃ የሚፈስባት በመሃሏ ። ዓመት ከዓመት ለቃሪያም ፥ ለጐመንም ለአትክልትም የምትሆን ። በኋላ የራስ አሊ ወሌ ልጆች ባለሟል ለኔ ተሰጥቷል ብሎ ነጥቆ አስነሣኝ እንጂ ። እሷም መልክ መልካም ባል አግብታ ነበር ። ታዲያ ያንቺ ይሁን ያላላት ኖሮ አንድ ጊዜ በት



ልቁ ካሚዎን ተጭኖ ሲሄድ ተገልብጦ ሞተ ። እንዴት የመሰለ ልጅ ። እንደገና ከኔ ዘንድ ተመልሳ የበሬ ግንባር በማታህል የተበላች ማሳ ላይ እንደ ምንም ተቸጋግረን ስንኖር ይኸው መዓት ደሞ መጣና እንዲህ አደረገን ። ታዲያ አሁን ዕጣ ነፍሷን ናትና ሁነኛ ሰው ያስፈልጋታል ።》
	《ከዚህ ከደረሰች ምንም አትሆንም ። እርስዎም አሉላት ። የተበታተነው ዘመድም እንግዲህ መሰባሰቡ አይቀር ። እንደየሚወራው ስንቅም ከብትም ቢጤ የሚሰጥ ከሆነ 》ሲል ሙሔ አሁንም ሊያጽናናቸው ሞከረ።
	《የተረፈም ዘመድ የለኝ ። ግማሹ ቀደም ብሎ  ግማሹ አሁን ፥ ሁሉም አልቋል ። የእኔም ነገር እንደሆነ አብቅቷል ። ቀኔ ተቃርቧል ።》
	《ኧረ እንዲህ አይበሉ ። የልጅቱንም ሆድ  ያባቡታል ። ስንቱ የደከም ድኖ  ወጥቶ  የለ?》
	《እሷንስ አልነገርኳትም።》እንደማረፍ ዓይነት ንግግራቸውን ላንዳፍታ አቆሙ ።《የእኔን አውቀዋለሁ ። ጣት አይሞላም ቀኔ ።》
	《ኧረ ደግ አይደለም እንዲህ አይበሉ !》
	《እኔ እንኳን ግድ የለኝም ። የኖርኩት ዕድሜ ይበቃኛል። የምታሳዝነኝ ዕጣ ነፍሷ የሆነችዋ ናት ። 》
	ሙሔ የሚመልሰው ጠፍቶት ዝም አለ ።
	ቆይተው — ቆይተው ፥ 《መቸም ክፉ ቀን ነው ያስተዋወቀን ። ስለዚህ ነው የማስቸግርህ》አሉት ።
	—አግባት ሊሉኝ ይሆን ? — የሚል ስጋት በሐሳቡ መጣበት ።
	《የሚቻለኝን ነገር ከሆነ ምን ቸግሮኝ?》አለ ቅዝዝ ባለ አነጋገር ።
	《ምንም ችግር የለበትም ። ጡት እንድታጠባት ነው የምለምንህ》አሉት ። 	





	《አሄሄ ! ለዚሁ ነው እንዲህ የተጨነቁት ? ግና ምን ልጠቅማት ? እኔም እንደሚያዩኝ የሰው እጅ የማይ ሆኜአለሁ ።》
	《ምንስ ባታረግላት ። እንድታሾማት ፥ እንድታሸልማት አይደለም ። የእኛ ቢጤው ፥ አበልጅ የሚኳኋነው ፥ ጡት የሚያጠባው ጥቅም አይቶ አይደለም ። ዝምድና ፍለጋ እንጂ ። ያይኔ አበባም ዕጣ ነፍሷን ስለሆነች እንደ አባት ዓይንህ እንዲያርፍባት ብዬ ነው ያስቸገርኩህ》አሉ ሽማግሌው ።
	《ኧረ ምንም ችግር የለበትም》ሲል ሙሔ በድጋሚ አረጋገጠላቸው ።
	በበነጋው ለመድኃኒት ነው ተብሎ ጠብታ ማር ተፈልጎ በመጠለያው ውስጥ ያሉ አንድ ካህን ተጠርተው ሥርዓቱ ተካሄደ ። በመጀመሪያ ሙሔ እጁን ታጥቦ እንደ ተቀመጠ ካህኑ አቡነ ዘበሰማያት ደግመው ፥ በትንሽ ቢልቃጥ ውስጥ ያለውን ማር ቱፍ ቱፍ አሉበትና ለሙሔ ሰጡት ። ሙሔም ፥ የግራ እጁን አመልካች ጣት ከቢልቃጡ ውስጥ ከተተና ጫፉን ማር ቀባብቶ አወጣና ለላይኔ አበባ ዘረጋላት ። የያይኔ አበባ በማፈር አንገቷን ሰበር አድርጋ የሙሔን ጣት ጐረሰችና መጠጥ መጠጥ አደረገችው ። ሽማግሌው አባት ልጃቸውን በስስት ዓይን እየተመለከቱ በእርካታ ተነፈሱ ። ሙሔ ግን አንድ ዓይነት ሰቀቀን መላ ሰውነቱን ሰበቀው ። ኅዘን አይሉት ፀፀት ፥ ጕሮሮውን የሚተናነቅ ስሜት ፥ የራሴን ልጅ ማሳደግ አቅቶኝ መንገድ ዳር ጥዬ መጥቼ አሁን ለሰው ልጅ እንደገና አባት ልሁን? — ጣቱን ከአፍዋ አውጥቶ ፥ እንደተነገራት ጉልበቱን ስትስመው ፥ ቀና ጠርጎ ፥ ቀና አድርጎ ጉንጭዋን አገላብጦ ሳማትና ፥ 《ከአብራኬ ከወጡት ልጆቼ ብለይሽ እሱ ነፍሴን ከሥጋዬ ይለያት》 ብሎ  ቃል ኪዳኑን ፈጸመ ። ለዕለቱ የታደላቸው ምግብ ቀርቦ እንደ ጠበል ጠዲቅ ተቃመሱት ።
	ሽማግሌው ሁለቱን ቀን ፥ በዓለም ላይ የሚመኙት ዓላማ የተሳካላቸው ይመስል የመርካት መንፈስ ሰፍኖባቸው ሰነበቱ። ሳሉም በመጠኑ ቀለል አለላቸው ። በሦስተኛው ቀን ግን እንደገና ብሶባቸው ሳንባቸው የሚፈነዳ እስኪመስል ድረስ ሌሊቱን ሙሉ ሲስሉ አድረው ከንጋቱ ላይ ድምፃቸው ረጭ አለ ።
	ጧት ያይኔ አበባ አስተዳደራቸውን ለማወቅ ቀረብ ብላ ተመለከተችና ፡《ውይ ! አባብዬ ! ውኃ በላኝ !》ስትል እሪታዋን 




አደባለቀችው ። ሙሔና ከበደ ደጋግፈው ከክፍሉ አወጧትና ሌላ ክፍል ውስጥ እንድትቆይ አደረጉ ። ከዚያም ሬሳውን አጥበው በአሮጌ ጨርቅና በቱቻ ገመድ ከፈኑት ። አስክሬን ለመሸከም የሚረዳዱ ሰባት ስምንት ፈቃደኞችም ተገኙ ። ለአውሬ መከላከያ ያህል ቆፍረው ከቀበሩ በኋላ ፥ ሌሎቹ ሰዎች ወደ መጠለያው ሲመለሱ ሙሔ ባለቤቱ አልጣሽ የሞተች ጊዜ እንዳደረገው ከመቃብሩ አጠገብ ቁጭ ብሎ ተከዘ ። ከበደ ከአጠገቡ ቆሞ ጠበቀው ።
	《ምን እያሰብክ ነው ?》ሲል ጠየቀው።
	《ደሞ ምን የሚታሰብ ነገር አለ? ዝም ብሎ መደንዘዝ ነው እንጂ ። ሕይወታችን እንዲህ ቀብር ብቻ ሆኖ ቀረ መኖር ሲያቅተን መቅበር አይታክተን ። ምን ይሉታል ይህንን ሕይወት ? ሰውየው ግን ጻድቅ ነበሩ ። ቀናቸው መድረሱ አስቀድሞ የታያቸው ። አሁን ምን አባቴን ላረጋት ነው ?》አለ ሙሔ በአብዛኛው ከራሱ ጋር በመነጋገር ።
	《ማንን?》
	《ልጅቷን ነዋ ! እኔ ራሴ ነገ የምወድቅበትን የማላውቅ ተመጽዋች ። በዚህ ላይ ደግሞ ዕድሜ ከሰጠኝ የጠፉትን ልጆቼን ፍለጋ ለመሄድ አሳብ አለኝ ። እሷን ይዜ ልንከራተት ታዲያ ? ይህማ እሷኑ ማሰቃየት ፥ ለርሷ ሸክም መሆን ነው ። ልጄን ዘይኔንስ አዲስ አበባ ሂጂ ያልኳት ይኽንኑ ፍራቻ አይደል ? የራሴን ሕጣን መንገድ ላይ ትቼ ሌላ ልጅ መያዝ ። እንዲህ አርጎም ሁነኛ መሆን የለ! ታዲያ ምን አባቴ ላረጋት ነው?》አሁንም ሙሔ ከሐሳቡ ጋር የሚነጋገር ይመስል ነበር ።
	《— እ — 》ከበደ መናገር ፈርቶ አቅማማ ። በእግሩ አውራ ጣት አፈር እየጫረ ፥《እ — እ — እ — አትቆጣ እንደሆነ እኔ የምጠይቅህ አንድ ሐሳብ ነበረኝ ።》 
	《ምን ያስቆጣኛል ። ተቆጥቸስ ምን እንዳላደርግህ ብለህ?》
	《እ — እ — እኔማ ፥ አንተ ልጆችህን ፍለጋ የምትሄድ ከሆነ ልጅቷን እኔ ልጠብቃት ፥ ልያዛት ለማለት ነበር ።》አንድ ትልቅ ሸክም እንደ ወረደለት ያህል ቀለለው ።
           
      
 	《በምን አኳኋን?》ሙሔ በጥርጣሬ ዓይን እየተመለከተ ጠየቀው ።
	《የእኔማ ሐሳብ እንዳገባት ነበር ።》
	《ምን ?》ሙሔ ፊቱን አኰሳትሮ ተቆጣ ።
	《ምን ነውር አለበት ? ሚስቴም እንደሆነች ከሞተች መንፈቅም አልፏል ።》
	《ከትኵስ መቃብር ላይ ቆመህ ይህንን ስትናገር ጥቂትም አታፍር? አሁን የቀበርነውኮ ወላጅ አባቷን ነው!》አለ ሙሔ በአፈጠጠ ዓይኑ መቃብሩን እያመለከተ ።
	《አሁንኮ ይሁን አላልኩም ። አውቀኸው እንድትቆይ ነው ነገሩን ያነሣሁት ። ማለቴ እሷም ቢሆን አባቴ ሞተ ብላ መንኵሳ አትቀር ። ውላ አድራ የምታገባ ከሆነ ። እኔም ቢሆን መቼም እንደገና ጐጆ የቆረቆርኩ እንደሆነ የሴቱንም የወንዱንም ሥራ ብቻዬን አይሆንልኝ ። ብቻዬንስ ብባክን ሟችትን ምን ልጠቅማት ? ሲሆን — ሲሆን ዘር ለማፍራት እበቃ ይሆናል ። ማን ያውቃል ? ዕውቂያና ዘር አንድ ቀን ነው ተብሏል። ልጅቷም ጠባየ መልካም ፥ ዓይነ አፋር ትመስላለች ። ለዚህ ብዬ ነው ፥ ሐሳቤን በክፉ አተርጕምብኝ አይዋ ሙሔ ። ያ — አመሉ ነው ብለህ አትገምተኝ ። ሰው መቸስ አዙሮ የሚያይ አንገት ካለው ራሱን እየታዘበ መሄዱ ይቀራል? እኔም አመሌን መታዘብ እየጀመርኩ ነው ።》ከበደ ንግግሩን ሲጨርስ እንደ ማፈር ዓይነት ፊቱን መለስ አደረገ ።
	ሙሔ አቅርቅሮ ጥቂት አሰበ ።《ነገር ግን ጊዜውን ገምቼ እኔው  ሳልፈቅድ አንድ ነገር አደርጋለሁ ብትል ወዬው አንተን አያርገኝ ! በእጄ ነፍስ እንዳታስጠፋ !》ሲል ኰስተር ብሎ  አስጠነቀቀ ። ልብ የማይሞት ሆኖ ነው እንጂ በጕልበት ከሆነ ከበደ ከመቀጽበት አፈር እንደሚያስበላው ያውቃል ። የደከመ ሰውነታቸውን እየጐተቱ ያለ አንዳች ንግግር ወደ መጠለያቸው ሲመለሱ ሙሔ በሐሳቡ ተውጦ ነበር ። ሕይወት ምን ዓይነት እንቆቅልሽ ነው? ምን ያህል አስቸጋሪና አስጨናቂ ነው? ኑሮ ኑሮ ወደ መሬት ዙሮ ዙሮ ወደ ቤት ይባል ነበር ። ዛሬ ግን ሰው የሚሞተው ኑሮውን በመጨረስ አይዶለም ፤ እየኖረ ይሞታል ፤ እየሞተ ይኖራል ። ዙሮ ቤቱ አይመለ




ስም ፥ ተበትኖ ይቀራል ። ይህም ሁሉ ሆኖ ሕይወት ውድ ናትና አምሳያውን አፈር እያለበሰ ስለራሱ ትዳርና ደስታ ያስባል ። የሞትና የሕይወት ልዩነት ምንድን ነው ? ሰው ሞተ የሚባለው ምን ሲሆን ነው ? በሌሎች ዘንድ ሕልውናው ሲረሳ ነው ? በሰዎች ሕሊና ውስጥ የሚታወስ ከሆነ እንዴት ሞተ ሊባል ይችላል ? ሰው ሲሞት ምን ይሰማው ይሆን? ሰውየው የሚሞቱ መሆናቸው አስቀድሞ በሐሳባቸው ታይቷቸው ነበር ። በሞቱበት ቅጽበትስ ምን ተሰምቷቸው ይሆን ? ሞት ጥቁር አካል ለብሶ ፥ ዓይኑን አፍጥጦ ፥ ጥርሱን አግጥጦ የሚመጣ ነው ? ወይስ ነፍስ እንደዚሁ ብን ብላ ትጠፋለች ? የሕይወትን ትርጕም ለማወቅ የሞትን ምሥጢር ማወቅ ሳያስፈልግ ይቀራል ? 
	ከወደ መሐል ከተማ ተደጋግሞ የተተኰሰ ጥይት ሙሔን ከሐሳብ ቀሰቀሰው ። አሁንም መልሶ ጧ ! ጧ ! ጧ ! አለ ።
	ሙሔ የጥይት ድምፅ ወደመጣበት አግጣጫ ጆሮውን ቀና አድርጎ ፥《አዲስ አበባ ተፈጠረ የተባለው ሁከት ከዚህም መድረሱ ነው መሰል ጃል !》አለው ። ወደ አዲስ አበባ የሰደዳት ልጁ ዕድል አእምሮውን አስጨነቀው ።
	አዲስ አበባ ደፍርሶ ከሆነማ ዘይኔን ምን በጃት?      
	


ምዕራፍ ሦስት
	ከተሾመበት ቀን አንሥቶ ፥《ፋታ ስጡት 》እየተባለ በሕዝብ መገናኛ ዘዴዎች ቢለፈፍለትም ልጅ ጉግሣ ፥ አፈቀላጤዎቹ ያዳነቁትን የመሪነት ችሎታውን ለማስመስከር በቂ ድጋፍም ሆነ በቂ ጊዜ አላገኘም ። ተራው ሰው እስከዚህ እንደ ትልቅ ነገር አልቆጠረውም ። የሚወያይበትም በማቃለል እንደ ዘበት ሆነ ።
	—ታዲያስ አዲስ ነገር ያሚያመጣ ይመስልሃል ?
	—እኔ ምን አውቃለሁ ። የጉልቻ መለዋወጥ ብቻ እንዳይሆን !
	—ምናልባት አገሩ ትንሽ ረጋ ይል እንደ ሆነ እንጂ የሚሰበር አውቶሞቢል የለኝ አልጨነቅ ።
	—ለሀገሪቱስ ዕድል ቢሆን ።
	—እሱስ ነው ። ግን የባሰ እንደሆነስ ? አናውቀው ።
	ጭውውቱ በዚህ ዓይነት ተንጠልጥሎ ይቀራል ። 
	በሁለተኛው ቀን ከአራት ኪሎ የተነሣ የተቃውሞ ሰልፍ ፥《ጉልቻ ቢለዋወጥ ወጥ አያጣፍጥም !》፥《ቀዳዳ ሱሪ ገልብጠው ቢታጠቁት ያው ቀዳዳ ነው !》፥《ጐንጤ ይሰቀል 》፥《ጉግሣ ይውረድ》የሚል ሰሌዳ ይዞ ከተማውን አጥለቀለቀው ። ሰልፉ በራስ መኰንን ድልድይ አድርጎ ወደ ፒያሳ እስኪዘልቅ ፥ ሌሎች በብዛት እየተቀላቀሉበት ፥ ቴዎድሮስ አደባባይ ሲገባ የሚተም ማዕበል ሆነ ።
	በዚህ ጊዜ አዲሱ አቃቤ ሹም ጉግሣ ፥《ሁናቴው በቍጥጥር ሥር ስለ መዋሉ ፥ ራሱም የሕዝብን ተቀባይንት ስለማግ




ኘቱ》በቢሮው ውስጥ ለሀገር ውስጥና ለውጭ ጋዜጠኞች መግለጫ ይሰጥ ነበር ። ተዝናንቶ ፈገግ እያለ ፤ ፈረንጅ ቀመስ ቀልዶችም በመልሱ መሐል ጣል ጣል ያደርጋል ። በዚያ የነበሩ አንዳንድ ጋዜጠኞች ፥《ይህንን ፈተና በእርግጥ ያልፈዋል?》የሚል ግምት ሳያድርባቸው አልቀረም ። በራሱ የሚተማመን ይመስል ነበርና ...። 
	ነገር ግን በመካከሉ ሰልፈኛው ከቢሮው ባሻገር ሲደርስ ፥ ጩኸቱ ከክፍሉ ገብቶ አስተጋባ ። ውግዘቱ ፥《አትነሣም ወይ ፤ አትነሣም ወይ ፤ የግፍ አገዛዝ አይበቃህም ወይ.》የሚለው መዝሙር በመስኮቱ በኩል አልፎ  ፥ የአቃቤ ሹሙን መግለጫ የሚያስተባብል መሰለ ። በተለይ የውጭ አገር ጋዜጠኞች ጆሮአቸውን ወደ መስኮቱ በማቅናት በአስተያየታቸው ላቀርቡት የጥርጣሬ ጥያቄ ፥《መቸም እንደምታውቁት በእንደዚህ ያለ የሽግግር ጊዜ ፥ እንደዚህ ያለ ሁናቴ መድረሱ የሚጠበቅ ነው ። ብዙም አያስጨንቅም ። ምክንያቱም ከአቀድኩት ፕሮግራም አንዱ የሕዝብ መብትን ማክበር ስለሚሆን አልቃወመውም ። ግዴላችሁም ፥ እስኪሰክን ድረስ ለጥቂት ጊዜ ነው》ሲል እየመለሰ ፥ ቅንጣት ያህል አለመጨነቁን በሚገልጽ ፈገግታ ዙሪያውን ቃኘ ።
	ፈገግታውን ግን አልጨረሰውም ። ወዲያው ተኵስ ተንጣጣ ። ጩኸትና ኡኡታ ተደበላለቀ ። ከቢሮው መስኮት ባሻገር ሰው ሲበረግግና ሲሯሯጥ ታየ ። ፈገግታው ከዚያ ለስላሳ ፊቱ ላይ ደርቆ ቀረ ። የደም ሥሮቹ ከግንባሩ ላይ ግትር ብለው ወጡ ። 《ይቅርታ አድርጉልኝ ፥ ለዛሬው ይኸው ነው ። ነገም ፥ ከነገ ወዲያም ፥ በሩ ለእናንተ ክፍት ነው ። እንደዚህ ያለው ነገር የሚሰክን ግርግር ስለሆነ ፥ እንደኔ በሕዝብ መገናኛ የሚገለጽ አይደለም ። 》
	በሚቀጥሉት ቀኖችም ሆነ ሳምንቶች አንዱም ነገር አልሰከነም ።
	ከብዙ አግጣጫ የሚመጣው እንቅስቃሴ ፥ ግፊት ፥ መዋከብ ፥ ፋታ ከመጠየቅ አልፎ《ውኃ ውኃ》የሚያሰኝ ሆነ ።
	በመጀመሪያ የኢትዮጵያ ሠራተኞች አንድነት ማኅበር ባለ አሥራ ስድስት ነጥብ ጥያቄዎች አቅርቦ ፥ ብዙ ንግግር ተደ




ርጎበት ፥ ሌሎች ታክለውበት ጠቅላላ የሥራ ማቆም አድማ በመላ ኢጥዮጵያ ተደረገ ። ከዳቦ መጋገሪያ እስከ ከፍተኛ እንዱስትሪ ድረስ የሠራተኛ እጅና መሣሪያ ቀጥ ብለው ሰነበቱ ። እርግጥ የአዲስ አበባ ሕይወት በሙሉ ቀጥ አላለም ። ግን የልብ ሕመም እንዳለበት በሽተኛ የእንቅስቃሴ ትርታዋ ተዳክሞ ጭር ብላ ሰነበተች ።
	አጠቃላይ የሥራ ማቆም አድማ ሲያብቃ ፥ የተናጥሉ በየሥፍራው ቀጠለ ። የሲቪል አቪየሽን ፥ የትምባሆ ሞኖፖል ፥  የቴሌኮሙኒኬሽን ፥ የአሰብ ወደብ ፥ ሌሎችም ሠራተኞች የየበኩላቸውን ጥያቄ እያቀረቡ ሥራ አቆሙ ። ለአዲስ አበባ ኗሪ ሕዝብ ምናልባት ከሁሉም ጐልቶ የተሰማው የማዘጋጃ ቤት ጽዳት ሠራተኞች አድማ ነበር ። የአዲስ አበባ መንገድና መንደር በቆሻሻ ሽታ መተላለፊያ አሳጣ ።  በየሥፍራው የሚፈነዳውን እምቢታ በቄስ ውግዘት ስንኳ ማሳገድ አላመቸም ። 
	ከዚህ ሁሉ ያላነሰ ፥ ለአዲሱ አቃቤ ሹም ፋታ የማይሰጠው መስክ ደግሞ ፥ በዜና ማሰራጫዎችና በሚበተኑ ወረቀቶች የሚሰማው እሮሮ ሆነ ። በሽተኛን የሚመረምር ሐኪም ፥《ተንፍስ ! ተንፍስ !》አለ ሲል አንድ ጋዜጠኛ በጊዜው እንደጠቀሰው ፥ ከሕዝብ ዘንድ የሚጐርፈውን ብሶት ፥ ውንጀላ ፥ ጥቆማ ለመግለጽ ጋዜጦች ዓምድ አልበቃቸው አለ ።
	—የቀድሞው አቃቤ ሹም ወገን በመሆን ያለ ችሎታው የተሾመው እገሌ ፥ ሠራተኛን የበደለ ፥ ዘመዶቹን የቀጠረ በደመወዝ ያሳደገ ፥ የመንግሥት ገንዘብ የሠረቀ ወንጀለኛ ስለሆነ ከሕግ ፊት እንዲቀርብ እንጠይቃለን ።
	—የጐንጤ ወንድም የጡት ልጅ የሆነው አቶ እገሌ የፈጸመው ወንጀል እንደሚከተለው ነው . . . ስለዚህም እኛ . . . መሥሪያ ቤት ሠራተኞች እንፋረደዋለን ። 
	—በ . . . መሥሪያ ቤት በሹሙ በአቶ እገሌ የተፈጸመውን ግፍና በደል መላው የኢትዮጵያ ሕዝብ ያውቀው ይሆን . . . ?
	ከፍተኛ የሃይማኖት ማዕረግ ያላቸው አንድ የቤተ ክህነት ሰው ሳይቀሩ የአቶ እገሌን ሚስትና ወይዘሮ እገሊትን ለማማገጣቸው ማስረጃ ተጠቅሶ ክስ ተጽፎባቸው ነበር ።





	በጋዜጣ የማይታተሙት ፥ እየተባዙ በየአደባባዩ ፥ በየመኪናው ፥ በየመሥሪያ ቤቱ ይታደላሉ ። በአዲስ አበባ ፥ ወረቀት ያልተበተነበት የመንግሥት መሥሪያ ቤትና ድርጅት ቢኖር ብርቅ ነበር ። ለአላፊ አግዳሚው የሚታደሉትን የውንጀላ ወረቀቶች ከግርጌያቸው ፥《. . . የእገሌ መሥሪያ ቤት ሠራተኞች በሙሉ 》የሚል ጽሑፍ ይኑራቸው እንጂ አንዳንዶቹ ከግል ሰዎች የመነጩ ነበሩ ። ለግል ቂም የተጻፉም ነበሩ ።
	ይህም ሆኖ በየመሥሪያ ቤቱ አለቃና ምንዝርን የሚያገናኘው እትብት መበጠስ ፥ አዲሱ ሹም እንደሚፈልገው የመንግሥቱን ሥራ የማያንቀሳቅስው ሆነ ። አለቃ ከፍርሃቱ የተነሣ ቢሮውን ከውስጥ ቆልፎ በመቀመጥ ወይም ዘግቶ  በመውጣት አንድም ሥራ ሳይሠራ ይውላል ።
	አቃቤ ሹም ጉግሣ ፥ አዲስ ዕቅድ ማውጣት ቀርቶ ያለማቋረጥ የሚደርሱትን የችግር ጥሪዎች በቅደም ተከተሉ እንዴት እንደሚያስተናግዳቸው ግራ ገባው ።
	በዚህ ሁሉ ላይ አቃቤ ሹም ጉግሣ ከስድስተኛ ፎቅ ቢሮው ሆኖ ከታች ከዚህም—ከዚያም የሚያጣድፈውን የተራው ሕዝብ መቶና ሽህ ጥያቄ በአንድ አንጐል ፥ በአሥር ጣት ለማስተካከል በሚጥርበት ጊዜ ፥ በእርሱ ደረጃና ከእርሱ በላይ በቤተ መንግሥት አካባቢ ሦስት ፊት የፖለቲካ ጨዋታ ይካሄድ ነበር ። አቃቤ ሹም ጉግሣም ይህንን ጨዋታ ከመጀመሪያው አንሥቶ አሳምሮ ያውቀዋል ። ከጨዋታው ውስጥም አለበት ።
	ነገሩ ቆይቷል ። የአድዋ ድል በዓል ቀን ንጉሡ በጊዮርጊስ ቤተ ክርስቲያን ሲያስቀድሱ ፥ የቀድሞው አቃቤ ሹም ጐንጤ ከአጠገባቸው መታየቱ ሕዝቡን አስገረመው እንጂ ፥ ልጅ ጉግሣን እጅግም አላስጨነቀውም ነበር ። ነገር ግን እያደር የጐንጤ ውሎ ቤተ መንግሥት ሆነ ። ሌላው ቀርቶ ልጅ ጉግሣ ንጉሡን ለብቻ ማነጋገር አልቻለም ። ጐንጤ ሁልጊዜ ከአጠገባቸው ይገኝ ነበር ። ልጅ ጉግሣ ለሚያቀርበው ሐሳብ አስተያየት ይሰጣል ። ምክር ይሰነዝራል ። ልጅ ጉግሣም በቢሮው ውስጥ ከጠረቤዛው ፊት ለፊት ከግድግዳው ላይ የተለጠፈውን ካርታ እየተመለከተ ፥《አገሪቱን የሚያስተዳ





ድር እኔ ነኝ እሱ ? ምን ማድረግ ነው የሚፈልገው ? ራሱ እንደ ወደቀ እኔንም አብሮ ለመጣል ? እናያለና !》ይላል ብቻውን ።
	ንጉሡም በምርጫቸው ሐሳባቸውን ለውጠው ፊት የነሡት ስለመሰለው ስጋቱ እየተጠናከረ ሄደ ። ራስ ዠማነህ ሳይቀር እንደቀድሞው ሆኖ አልታየውም ። 
	የሥራ ማቆም አድማው ፥ በየመሥሪያ ቤቱ አለቀና የመክሰስ ንቅናቄው ፥ ወረቀት መበተኑ ፥ ሰልፍ ማድረጉ ፥ በጠቅላላው ቀውሱ በመብረድ ፈንታ እየተባባሰ ሄደ ። ልጅ ጉግሣ የጠየቀውን ፋታ ሳያገኝ መጋቢትን ጨርሶ ሚያዝያ ገባ ። በዚህ ዓይነት ሊቀጥል እንደማይችል ታወቀው ። አንድ ቀን የስንብት መጠየቂያ ደብዳቤ ለንጉሡ ለማቅረብ በሚያሰላስልበት ጊዜ ፥ እንደ ሻንጣ ውጭ አገር አብሮት ይዞር የነበረው ታማኝ ልዩ ጸሐፊው አዲስ የተበተነ ወረቀት አምጥቶ ሰጠው ። ከጦር ኃይሎች ኮሚቴ ፥ ለኢትዮጵያ ሕዝብ የተላለፈ መልዕክት ነበር ። የኢትዮጵያ ሕዝብና ኢትዮጵያ የደረሰባቸውን በደል ይዘረዘርና በአዲሱ አቃቤ ሹም አመራርም ቢሆን ጥርጣሬ ያደረበት መሆኑን ያመለክታል።
	《ነው ?》አለ ፥ ከንፈሩን እንደ መንከስ እየቃጣው ። ፊቱ ልውጥውጥ አለ ።《እንግዲያው እንተያያለን 》አለ ፥ እልህ በመጋባት የስንብት ጥያቄ ሐሳቡን ቀይሮ ። ቴሌፎኑን አነሣና ደወለ ።《ከእናንተ በኩል እንዴት ናችሁ ? አዎ አሁን ደረሰኝ ። አሁንም የደወልኩት ስለዚሁ ነው ። ሰዎችህ በሚገባ ተዘጋጅተው ይጠብቁ ። አዎ ! በፍጹም ። ከአንገቴ ደርሷል ። አልችልም ። አዎ ! ማታ ዘግየት ብለህ ናና ሁሉንም እንነጋገርበታለን ። ሦስት ሰዓት ተኩል ገደማ》አለና ዘጋ ።
	ማታ ፥ ከፓራ ኮማንዶ የደንብ ልብሱ ላይ የሲቪል ካፖርት የለበሰ ሰው ልጅ ጉግሣ ቤት ድረስ መጣ ።《የመርካቶ ነጋዴ አልመሰልኩም ?》ሽበት ጣል—ጣል ያደረገበት ፀጉሩ በአጭሩ የተከረከመ ፥ ከትከሻው ሰፋ ፥ ከወገቡ ሸንቀጥ ያለ ጥሩ ቁመና አለው ። የፊቱ መጠውለግና የጡንቻው መጠማዘዝ የችግር ሳይሆን ብዙ ጦር ሜዳ ያየ ጥሩ ወታደር ያስመስለዋል ። ማዕረጉ ኮሎኔል ነበር ። በር ለመክፈት ከቆየው አሽከር በቀር በቤቱ ውስጥ ሌላ ሰው አልነበረም። እንግዶች በጊዜ ተሸኝተዋል ። ሴቶችና ልጆችም ወደየክፍላቸው እንዲ




ሄዱ ተነግሯቸዋል ። ሁለቱ ብቻ ተያይዘው ወደ ልጅ ጉግሣ ቢሮ ገቡ ። በሩ ተዘጋ ። ከትንሽ ጠረቤዛ ላይ ውስኪና አምቦ ውኃ ከብርጭቆ ጋር ተዘጋጅቶ ተቀምጦ ነበር ። ልጅ ጉግሣ ኮሎኔል ራሱን እንዲጋብዝ በእጁ አመለከተው ።
	መረጃዎች ከተለዋወጡ ፥ በሁኔታው ከተወያዩ በኋላ ልጅ ጉግሣ ከጽሕፈት ጠረጴዛው ላይ ቁጢጥ ብሎ  እንደ ተቀመጠ ማጠቃለያ ሐሳቡን ነገረው ።《የምንክበው እየተናደ የምንቋጥረው እየተተረተረ ፥ እኛው ራሳችን አብረን በዚህ የብጥብጥ ጎርፍ እስክንወሰድ በታጋሽነት ስም ዝም ብለን ማየት አንችልም ። አንድ ወጥ የሆነ አመራር የግድ አስፈላጊ ነው ። ጠንካራ እርምጃዎች ካልተወሰዱ ተንኮለኞች ከሚፈጥሩት ፥ ከሚያባብሱት ፥ ከዚህ ወደ ጥፋት ከሚያመራ ትርምስ መውጣት እንደማይቻል ተገንዝቤአለሁ ። አስረድቻችሁማለሁ ። አሁን እንደማየው የጦር ኃይሉ ፈጽሞ መዋጋት የማይችል ነው ። ተከፋፍሏል ። ዲስፕሊን የለውም ። እንደሚታወቀው የኢትዮጵያ ጠላት ብዙ ነው ። ታዲያ በዚህ ሁናቴ ጦር ኃይሉ እንዴት ነው የሚቋቋመው ? በፍጹም ። ከዚህስ ቢሆን ፥ የትም ቦታ ሥራ አልተሠራም ። ሥራ ማቆም ነው ። ሰልፍ ነው ። ማኅበር እናቋቁም ነው ። አለቃችን ይነሣልን ነው ። የዚህን ሁሉ ብጥብጥ ምንጭ ከሞላ ጐደል እናውቀዋለን ። በጦር ኃይሉ ውስጥ ዋና ነቀርሳ የሆኑት ኮሚቴ የሚባሉት ነገሮች ናቸው ። በእነሱ ምክንያት የትዕዛዝ ተዋረድ ፈጽሞ ቀርቷል ። በመንግሥት መሥሪያ ቤቶችም እንደዚሁ ነው ። የሠራተኞች ማኅበራት እናቋቁም የሚሉት ክፍሎች ደግሞ አሉ ። እነዚህ ሁሉ የተንኮልና የብጥብጥ ምድጃዎች መፈራረስ አለባቸው ። ምድጃቸውን ማን እንደሚቆስቁሰው ደግሞ ማወቅና እጁን መቁረት አለብን ። ኮሚኒስቶችም ፥ ሥራ ያጡ ተማሪዎችም ፥ እነ ጐንጤም ሌሎችም ሥራ አይፈቱም ። እንግዲህ አስቸኳይ ሥራችን ይህ ነው ።》
	《መሆንም አለበት》ሲል ኮሎኔል መለሰ ።
	《ዋናው ጉዳይ እርምጃ ለመውሰድ አለማወላወል ነው ። አሁን ባለንበት ደረጃ ፥ ይህ ቢሆን ይኽ ነው ብለን ስለሞራል የምንፈላሰፍ ከሆነ በቃን ። የጐንጤም መንግሥት የወደቀው ሲያወላውልና ይህንንም ያንንም ለማባበል ሲሞክር ነው ።


እኛ ያንን ስህተት አንደግመውም ። ስለዚህ የምታደርገውን ታውቃለህ ።》
	《ግዴለም ። ለሱ አትጨነቅ》አለ ኮሎኔል ።
	《አውቃለሁ ፥ ስለዚህ ኮ ነው የተማመንኩብህ 》አለና ልጅ ጉግሣ ግንባሩን እያሻሸ ጥቂት አሰበና ፥《ነገር ግን ዓለም ዘጠኝ ናት እንደሚባለው ፥ ከአሥርዋ አንድዋ ብትጐድልብን በአገር ቤት ደህና ከለላ እናገኛለን ? እርግጥ አገሬ ነው ። ግን ሰዉንም አገሩንም አላውቀውም ። በዝና በስም ብቻ ነው ።  
	《ግዴለም ፥ ለሱ አታስብ ፥ ለወገኑ አጋም አጥር ነው ። እነደጃማች ዘለቀን በዚያ መዓት አምስት ዓመት ሙሉ ጋርዶ ደብቆ የኖረ ። ግዴለህም ቤቴ ነው ። ጓዳህ ነው ።》ሲል በሙሉ ልብ ተናገረ ። 
	《የአገሬን ሰው እንግዳ ተቀባይነት አውቀዋለሁ ። ግን አሁን ከማስጠጋት አልፎ  የዘመቻ መንቀሳቃሻ መሆን አለበት ።》
	ኮሎኔል ፥ ውስኪውን እየተጐነጨ የማረጋገጥ ፈገግታ አሳየ ።
	በበነጋው ፥ ከአቃቤ ሹም ከምሮ  የቀድሞዎቹን ሹማንትና ከፍተኛ የጦር መኰንኖች ከየአሉበት እየተለቀሙ ጐፋ ሠፈር ካምፕ ተወሰዱ ። በየሥፍራው የሚፈነዳውን እንቅስቃሴ የሚያዳፍን ብሔራዊ የፀጥታ ኮሚሽን በዚያ ቀን ተቋቋመ ። አመፁን ተብትቦ ያሥራል ተብሎ የተገመተው አውታር ተዘረጋ ።
	ነገር ግን የቍጥጥር አውታሩ እሳት እንዳሸተተው የሸረሪት ድር በአጭር ጊዜ ይበጣጠስ ገባ ።
	ማስረሻ የሚገኝበት የልጅ ጉግሣ ኮሚቴም ሳይገነባ መናድ ጀመረ ።





፪
	ማስረሻ ነገሩ ሁሉ እንዳሰበው አለመሆኑ እየታወቀው የሄደው በአዲሱ አቃቤ ሹም ዘመን ገና የወር ደመወዙን ሳይበላ ነው ። ከመጋቢት ወር አጋማሽ በኋላ ወደ አዲስ አበባ ጕዞ ሊጀምሩ ፥ ማታውኑ ሐኪሞቹ ፥ ነርሶቹ ፥ የወሎ ጠቅላይ ግዛት ከፍተኛ ባለ ሥልጣኖችና ይቅርብ ዕውቂያዎች የታደሙበት የመሰነባበቻ የምሥጋና ግብዣ ፥ ዘለቃ በቱሪንግ ሆቴል የምግብ አዳራሽ አዘጋጅታ ውስኪ እንደ ውኃ ሲፈስስ አመሸ ። ማስረሻ ከምግብ አዳራሹ አናት ጠረጴዛ ላይ ተቀምጦ የሁሉም ዓይን የሚያርፍበት በመሆኑ የክብር እንግዳ ይመስል ነበር ። ዘለቃ ደግሞ ቅርጽዋን የተደፋ የኮካኮላ ጠርሙስ የሚያስመስል የኮክቴል ልብስ ለብሳ ወደ ወጥ ቤቱ እየተመላለሰች ቦዮቹን እየመራች ፥ በጠረጴዛው እየተዘዋወረች ፥ 《ምነው ? ተጋበዙ ይላል ኮ ማስረሻ 》እያለች ወጥ ስታወጣ ፥ መጠጥ ስትቀዳ ፥ ስጫወት ፥ ስታቆላምጥ ፥ አስተናጋጁን ማስረሻ አድርጋ ነበር ። 
	ምግቡ እያረካ ፥ መጠጡ ከራስ እየወጣ ሲሄድ አብዛኛው ተጋባዥ ከጥቂት ሳምንታት በፊት በቱሪንግ ሆቴል የደረሰውንና በዚሁም ሳቢያ ሳቢያ የተነሣውን ሐሜት ረስቶ እርስ በእርሱ ፥ በሐሳቡ ፥ አስደናቂ ፍቅራቸውንና ትዳራቸውን መመረቅ ያዘ ። የምትገላምጣትና በአሽሙር የምትነካካት የነበረችው ነርስ ስንኳ ብዙም ባልተላመደችው አልኮል ቡዝዝ ያለ ዓይኗን ብልጥጥ አድርጋ ፥ የዘለቃን ክንድ ጨምድዳ በመያዝ ፥《አስቅይሜሽ እንደሆን ይቅርታ አድርጊልኝ ፥ ማስረሻ ያለ ምክንያት አላገባሽም ። ነፍስ ነሽ ። ያዝልቅልሽ !》አለቻት ።
	ዘለቃ በበኩሏ የትንሽ እኅት ማበባያ የመሰለ ፈገግታ እያሳየች ፥《አመሰግናለሁ ። በእናንተው እርዳታ ነው የተረፈው 》አለች ። በአቀራረቧ ፥ በቁንጅናዋ የምሽቱ ኮከብ ነበረች ። ወንዶች እንደዚች ያለች ሚስት ባገኘን ብለው ቀኑ ። ሴቶችም ምነው እንደ እርስዋ በሆንን ብለው ተመኙ ። በዚህ ላይ ፥ ማስረሻ በአዲሱ አቃቤ ሹም ወደ አዲስ አበባ የመጠራቱ ወሬ ውስጥ ውስጡን ተዛምቶ ስለ ነበር የአድናቆቱ ሹክ ሹክታ ግብዣውን ተጨማሪ ድምቀት ሰጠው ።




	የሆቴሉ ሥራ አስኪያጅ ከማስረሻ አጠገብ ቆሞ አጨበጨበና ጕሮሮውን በድምፁ ጠራርጎ ፥《አሁን ደግሞ አቶ ማስረሻ ፥ ለዶክተር ምን ተስኖት አንዲት ትንሽ ስጦት ያበረክታሉ ። መታሰቢያነቱ ግን ለሆስፒታሉ ሠራተኞች በሙሉ ነው 》በማለት የስጦታውን ዕቃ ለማስረሻ አቀረበለት ።
	ያልተዘጋጁበት ነገር ሆኖ ሰጭም ተቀባይም ላንድ አፍታ ከተደናገሩ በኋላ ፥ ዶክተር ምን ተስኖት ፥《ያላሰብኩት ነገር ስለሆነ ፥ ከመናገር አልተዘጋጀሁም ። ከዚህም በቀር እኔ ሰው መቅደድና መስፋት እንጂ መናገር አልችልም ። እኔ ተግባሬን ነው ያከናወንኩት ። አቶ ማስረሻም እንደሰማነው መልካም ዜና ከሆነ ፥ በተግባራቸው የደሴ ሕዝብ ፥ የወሎ ሕዝብ የደረሰበትን ችግር በአጭር ጊዜ እንደሚያቃልሉት ተስፋ እንደርጋለን ። ስለ ስጦታው በጣም አመሰግናለሁ》አለ ። ተደጋግሞ ተጨበጨበ ። ስጦታው ፥ ከወርቅ የተሠራ የሸሚዝ እጅጌ መቆለፊያና የከረባት መያዣ ነበር ።
	《ምንድን ነው የሠራኸው ዘለቃ ?》ሲል ማስረሻ ጠይቃት ተጋባዦቹን ሸኝተው ከክፍላቸው ገብተው እንዳረፉ ። አጠያየቁ የቁጣ ሳይሆን የመገርመም ፥ የአድናቆትም ቅልቅል ነበር ።
	《አንዳንድ ጊዜ ያስፈልጋታል ። እማማ ባትኖር እኔው ራሴ ራሴን መልስ አልጠራም ?》አለች ዘለቃ በቀልድ ። ሌሊቱን ከዚያ በፊት አይቶት የማያውቀው የፍቅር ደስታ ስታኰመኵመው አደረች ።
	የፍቅር ማቆላመጫ ጭውውቷ ከዚያ በፊት ሰምቶት የማያውቀው ረቂቅ ውብ ሙዚቃ ሆነበት ። የእጅዋ ዳሰሳ ከንድፍ ፈካበት ። እንቅልፍ ሳይወስደው ሰመመን ውስጥ ገባ ። ካልጋው ሳይነሣ ሰማየ—ሰማያት ወጣ ።
	ጠዋት እንደዚሁ ለጕዞው ምቾት የተደረገው ዝግጅት ያላሰበው ነበር ። ዘለቃ ሰሞኑን እየተዋሰች ስትዘዋወረበት የነበረችውን የደጃማች አሊ ዘገዬን ማርቼዲስ ይዛ ማስረሻ ከጐኗ ተቀምጦ በሸዋ በር በኩል ወጥተው የሐረጎን ቁልቁ



ለት ሲያያዙት ፥《እንዴት ነው የሰው መኪና ይዘን የምንሄደው ?》ሲል ጠየቃት ።
	《ምን አለበት ? መኪና ማዋስ በእርሳቸው አልተጀመረ። ለዚህ ጊዜ ያልሆነ ዘመድ ለመቸ ሊሆን ነው ?》አለች ።
	《በኋላ እንዴት ትመለሳለች ?》
	《እሱ የእማማ ፕሮብሌም ነው ።》
	《ምን ማለትሽ ነው ? እሳቸው እየነዱ ሊመልሱልሽ ኖሯል ? ጥሩ አልሠራሽም》በቀልድ ፊቱን ኰስተር አድርጎ ተመለከታት ።
	በአንድ እጅዋ መሪውን እንደ ያዘች በአንድ እጅዋ መዳፍ ጭኑን ጠብ ጠብ እያደረገች ፥《ግዴለህም አታስብ ። እኔ ሳልጠይቃችው ነው ፤ እኔ አዲስ አበባ መምጣቴ አይቀረምና አውቶሞቢሏን ይዛችሁ ሂዱ ፤ እኔ ከዚህ በላንድሮቨሯ እመጣለሁ ያሉት ። ኮሚቴው ከተለወጠ መሻሬ አይቀርም ብለው ሰግተዋል መሰለኝ ። ግዴለህም ፥ ያንተንም ወሬ ሳይሰሙ አልቀሩም ። ከመኪናዋ ኋላ ውስኪም ፥ አምቦ ውኃም ፥ ቢራም ፥ የአገልግል እንጀራም አብሮ ነው የተላከው ። የእማማ ዘመድ ቢሆኑም እስከዚህ አይጨነቁላትም ነበር ። ሹመትም ከዝምድና የሚበልጥበት ጊዜ አለ ማለት ነው》አለችና ፥ ከፈገግታ ጋር የጐሪጥ አየችው ። ማስረሻ ኵራት ቢጤ ተሰማው ፤《ኵራት ኵራት አይልሽም ወይ? 》እየተባለ የተዘፈነላት የእርስዋን የመኳንንት ዘመዶች ስም በመዘርዘር ነበር ። የሠርጓ ዕለት ። አሁን ደግሞ ፥《ኵራት ኵራት አይልሽም ወይ ፥ የማስረሻ አይደለሽም ወይ ?》መባሉ ነው የሚል ሐሳብ መጣበት ።
	በአውቶሞቢሉ የካሴት ሙዚቃ ማጫወቻ ፥ አንድ ጊዜ የካሣን ክራር ፥ ሌላ ጊዜ የባሕሩን ማሲንቆ ፥ እነጥላሁንን ፥ እነማሕሙድን ፥  እነ አያሌውን ፥ እያዛፈኑ ፥ ሲያሰኛው ፈረንጂኛ እየለዋወጠ ፥ ቢ. ቢ. ሲ. ፥ ቮይስ ኦፍ አሜሪካ ራዲዮ እየከፈቱ ፥ ሲደክማቸው አቁመው ወርደው ቢራ በመጠጣት ፥ ውስኪ በመጐንጨት እየተዝናኑ በማርቼዲስ ወደ አዲስ አበባ ሲፈስሱ ማስረሻ እንደ ሌሊቱ ሁሉ ሌላ ዓለም ውስጡ ገብቶ  ዋለ ።	              




የማትነቀንቀው ፥ የማትጐረብጠው ማርቼዲስ እንደ ቋያ እሳት መንገዱን ስትበላው ፥ የኮምቦልቻ ፥ የፎንቲኒያ ፥ የጨፋ ፥ የወልዲ ፥ የአልቡሶ ፥ የከሚሲ ፥ የሮቢ ከተሞች ፥ ከወደኋላቸው ቀሩ ። ከፊት ለፊታቸው የሚንጣለለው ሜዳው ሸንተረሩ ፥ ዳገቱ ፥ ዛፉ ፥ ሣሩ ፥ እንደ መጋረጃ ወደ ኋላቸው እየታጠፈ ሲሄድ ማስረሻ መንገዱን አይሳት እንጂ ፥ በሐሳቡ የሚታየው ሌላ ሌላ ትርኢት ነበር ። አንድ ጊዜ ፥ ከሹም ጓንጉል ጋር የሚያደርገው የሥራ ርክክብ ይታየዋል ። ሹም ጓንጉል ከቢሮው በራፍ ላይ ይቀበለውና እየመራ አስገብቶት ከወንበሩ ላይ እንዲቀመጥ ይጋብዘዋል ። ሹም ጓንጉል በበኩሉ ፥ አንድ ጊዜ ማስረሻ ራሱ ሹክክ ብሎ ይቀመጥበት ከነበረው ፥ ከጠረቤዛው ፊት ከሚገኘው የእንግዳ ወንበር ላይ ይቀመጣል ። ሹም ጓንጉል የሚናገረው ጠፍቶት መዳፉን እያፋተገ ሲያቅማማ ፥ ማስረሻ ፥《ምንም አይደለም ። የዓለም ነገር እንደዚህ ነው ። እኔ መቼም ስለሥራው በየጊዜው ምክር እንደሚሰጡኝ ተስፋ አደርጋለሁ》ሲል ያጽናናዋል ።
	የሐሳቡ ትርኢት ወዲያው ይለወጣል ። . . . የመሥሪያ ቤቱ ሠራተኞች ገንዘብ አዋጥተው የመቀበያና የመሸኛ ግብዣ ያደርጋሉ ። በግብዣው ላይ አንዱ በሥራ ጓደኞቹ ስም ስለ ማስረሻ ችሎታ ፥ ታታሪነት ፥ ከሰው ጋር ስላለው መግባባት በመዘርዘር ምስጋናውን ያዥጎደጉደዋል ። እርሱም በበኩሉ ትሕትና የተሞላበት መልስ ይሰጣል ። ጭብጨባው ይነጕዳል ። ጓንጉል ግን ለስሙ ያህል ይገኝ እንጂ እስከመኖሩም ይረሳል ።
	ሌላ የሐሳብ መጋረጃ ይገለጣል ። . . . በአዲሱ አቃቤ ሹም ሊቀ መንበርነት የሚመራው የሹማምንት ኮሚቴ ጉባዔ አጀንዳ—አገሪቷን የገጠሟትን ችግሮች እንዴት ነው የምንፈታው ? አንዳንዱ ሹም የመሰለውን ሐሳብ ይሰነዘራል ። ፈታው ? አንዳንዱ ሹም የመሰለውን ሐሳብ ይሰነዘራል ። ማስረሻ ተራው ሲደርስ ሁናቴዎችን በልዩ ልዩ አግጣጫ በማሳየት ነገሮችን በማያያዝና በማቀነባበር ረጋ ባለ አንደበት አስተያየቱን ያቀርባል ። ጸጥ ብለው ያዳምጡታል ። ሲጨርስ ልጅ ጉግሣ ፥《በጣም በጣም ግሩም ሐሳብ ነው ፥ እንዳንተ ያሉ አዋቂዎች በመካከላችን እስካሉ ድረስ ችግራችን ሁሉ ቀላል እንደሚሆን እርግጠኛ ነኝ》ሲል ያደንቀዋል ።




	ቦታ ለመቀያየር ወይም ለማረፍ በቆሙ ቍጥር የሚጐነጩት ውስኪ ወደ ጭንቅላቱ እየወጣ ሲሄድ የሐሳቡ ትርኢት ይበልጥ እየተዘባረቀና እያሸበረቀ ሄደ ። በደሴ በአዲስ አበባ መካከል እንዳለው ርቀት ፥ ማስረሻ ከአካባቢው እውነታ ራቀ ፤ መጠቀ ። ሌላው ቀርቶ የቆሬን መንደር ሲያልፍ እንኳ ሙሔ የፃፈለት ደብዳቤ ትዝ አለው ።
	ደብረ ሲናን አልፈው የጣርማ በርን ዳገት ሲያያዙት ከሞቅታቸው የተነሣ ሁለቱም ከቴፑ ጋር መዝፈን ጀምረው ነበር ።《ውይ ! ማስረሻዬ 》ስትል በውሸት ፍርሃት ተጠግታው እንደ መተቃቀፍ ብለው ዋሻውን ወጡና ከደጋው አናት ላይ ሲዘልቁ ፥ ያ የታወቀው የተጉለትን ቆፈን ተቀበላቸው ። ድንገት ማቀዝቀዣ ውስጥ እንደ ተከተቱ ያህል አጥንት ሰርስሮ የሚገባ ውርጭ ... በአልኮል ምድጃ ከውስጥ ሰውነታቸው የሚፈላው ሙቀት በውጭ ከሚገርፋቸው ብርድ ጋር ሲጋጭ አንድ ልዩ ስሜት ሰጣቸው ። የሚያንከተክትም የሚያቅበጠብጥም ። ..   
	ጥቂት እንደ ተጓዙ ከሰላ ድንጋይ አቁመው ፥ ሹራብና ኮት ደርበው ወጡ ። ከዚያም የመኪናዋን ፓራውልት ተደግፈው የቀረበውን ውስኪ እየተጐነጩ አካባቢውን ቃኙት ። ከምሥራቅ በኩል አዝቅዝቆ ፥ የይፋት ሸንተረር እንደ ሕልም አገር ጭጋግ ለብሶ በሩቅ ይታያል ። ከእርሱ በስተደቡብ ሲል በምኒልክ መስኮት በኩል ተደርምሶ የገባ በሚመስለው ገደል ባሻገር ተጉለት ቆላው አገር ባሕር መስሎ ዓይንን ያጥበረብራል ። በሰሜን አልፎ አልፎ በጉብታና በባሕር ዛፍ ከመደናቀፉ በቀር ለጥ ያለው መሐል ሜዳ ተንጣልሏል ። በምዕራብ የተጉለትና ቡልጋ ደጋ አገር ደረቱን የገለበጠ መስሎ ተዘርግቷል ። የማታ ጀንበር በጭጋግ ተጋርዳ ግራጫ መስላለች ። አልፎ አልፎ ከሚታየው የበልግ ቡቃያ በስተቀር መሬቱን ግራጫ መልክ ሰጥታዋለች ። ባሻገር—በዝንጀሮ ወንዝ ገደል አፋፍ ላይ—የዝንጀሮ መንጋ ይንጐማለላል ። ከቋጥኝ ቋጥኝ ይዘላል ። ክምችት ብሎ በመቀመጥ በትዝብት ዙሪያውን ይመለከታል። በደበሎና በባና የተሸፈኑ እረኞች በየዳገቱና በየቋጥኙ ጥግ ጉች ጉች ብለዋል ። ተኰማትረው—ጉቶ መስለው ።




	《ታውቂያለሽ ?》አለ ማስረሻ በተሳሰረ አንደበት ፥ የተጨለጠውን የውስኪ ጠርሙስ በቁልቁለቱ እየወረወረ ፥《ይህ ምድር መስሎ አይታየኝም ። ከከፍታው የተነሣ አንጐሌ አየር ስላነሳው ሊሆን ይችላል — ብቻ በምድር በሰማይ መካከል የተንሳፈፍኩ ይመስለኛል ። ልክ እንደ ሕልም አለም እያስደሰተኝ ፥ የማየው እውነት እየመሰለኝ ፥ እወደዋለሁ ፥ እፈራዋለሁ ። ይገባሻል ? አዞረኝ! 》እየተንገዳገደ በመሪው በኩል የመኪናውን በር ከፈተ ።
	《ተው እኔ ልንዳ》አለችው ዘለቃ ።
	《ምክንያት ?》        
    	《ይደክምሃል ።》
	《በጨዋ አነጋገር ሰክረሃል ማለትሽ ነው ? አብረን ነው የጠጣነው አንቺ የአህያ ውኃ ጠጭ የሆንሽ እንደሆነ ። ከዚህም በቀር ፥ ተሸክመው ቢያስገቡኝ ስንኳ መኪናዬን ጭረት እንደማላስነካት ታውቅያለሽ ። በእንቅልፍ ልባቸው መኪና መንዳት ከሚችሉት አንዱ ሳልሆን እቀራለሁ ?》ሲል ሳቀ ።
	ጥቂት እንደ ተጓዙ በጋ ከክረምት የማይለየው የቡልጋ ጉም አገር ምድሩን እየሸፈነው መጣ ። ሜዳውን ዳገቱን ሁሉ እንደ ንድፍ ጥጥ አለበሰው ። መብራት አብርቶ ስንኳ ከጥቂት ሜትሮች ርቀት በላይ ማየት አይቻልም ። በአልኮል ፈረስ የሚጋልበው ማስረሻ ግን ፍጥነቱን እስከዚህም አልቀነሰም ነበር ።
	ከአንድ መጠማዘዣ መንገድ ላይ መሪውን ወደ ግራው ሲጠመጥምና ከአሥር ሜትር ባልበለጠ ርቀት አንድ ሌዎንችና ከፊት ለፊቱ ሲመጣበት አንድ ሆነ ። በአለ በሌለ ኃይሉ መሪውን ወደ ቀኝ ሲዘውረው አውቶሞቢሏ ከአንድ ነገር ጋር ጓ ብላ ወደ ላይ ነጠረች ። ወዲያው ሰማይና ምድሩ ተገለባበጠባቸው ። ከድንገተኛነቱም ፥ ከመጠጡም የተነሣ ምን እንደደረሰ በትክክል አላወቁም ። የሚታወቃቸው ከእርስ በርሳቸው ላይ መገለባበጣቸው ፥ ከወዲያ ወዲህ ከሆነ ነገር ጋር መላተማቸው ብቻ ነው ። ዘለቃ ስትጮህ ማስረሻ እንደ ሕልም በሩቅ ተሰምቶታል ። ለሁለቱ ዕድሜ ልክ ከመሰለ አንዳፍታ በኋላ ፥ የሚያናውጥ ግጭትና ጓ! የሚል ከፍተኛ ድምፅ ተሰምቶ እንቅስቃሴው ቀጥ አለ ። ከመኪናው የውስጥ ጣሪያ 





ላይ ወድቅው ራሳችውን አገኙት ። ተቅምጠውበት የነበረው ወንበር ከላያቸው ላይ ተንጠልጥሏል ። 
	《ደህና ነሽ ?》ሲል ጠየቃት ።
	《እኔ እንጃ !》አለች።
	እረኞችና መንገደኞች ወዲያው ደረሱላቸውና ከፍተው አስወጡአቸው ። ዓይናቸውን ማመን አቅቷቸው ዙሪያውን ተመለከቱ ። መኪናዋ ከመጠምዘዣው ላይ ከአንድ ትልቅ ድንጋይ ላይ ወጥታ ከተገለበጠችና አንድ ሃያ ሜትር ከተንከባለለች በኋላ አንድ ዛፍ ተደግፋ በአናቷ ቆማለች ። ዛፉን ግማሽ ሜትር ብትስት ኖሮ ወንዝ ገብታ መከስከስዋ የማይቀር ነበር ።
	—ተአምር ነው ።
	—ወይ ትረፍ ያለው ሕይወት—አሉ ሰዎቹ ሁሉ ። ከጥቃቅን ጭረት በቀር ሁለቱም ጉዳት አልደረሰባቸውም ነበር ።
	ወደ አዲስ አበባ የሚመጣ ባለመኪና ከቤታቸው አደረሳቸው ። ይደነግጣሉ በማለት ስለ አደጋው ሳያነሡ መድረሳቸውን ብቻ ለወይዘሮ ዘርፈሽዋል በቴሌፎን አስታውቀው ጥቂት እንደ ቆዩ ዘለቃ ወገቤን ከረታተፈኝ ፥ ቆረጠኝ ፥ አቃጠለኝ ብላ ታቃስት ገባች ። ወዲያው ደም ይፈሳት ጀመር ። ጋንዲ ሆስፒታል ወሰዳት ።
	ከአንድ ሰዓት በኋላ ነርሷ ከሕክምና ክፍሉ ወጥታ ፥ ዘለቃ《ተጠርጋ》አሁን ደህና መሆንኗን ፥ ሁለት ቀን ግን መተኛት እንደሚያስፈልጋት ነገረችው ።
	《ምኑ የሚጠረገው ?》ሲል ጠየቀ ግራ ገብቶት ።
	《ፅንሱ ወጥቷል ማለት ነው ።》
	ሞቅታው አሁን የበረደለት ይሁን እንጂ በመርዶው ድንጋጤም ሆነ ኀዘን አልተሰማውም ። ምንም ነገር አልተሰማውም ። ዘለቃ በበኩሏ ወደ መኝታ ክፍል ለመዛወር በተሽከርካሪው ቃሬዛ ላይ ተጋድማ ስትወጣ ኮሶ እንደ ሻረ ሰው ፊቷ ፈገግታ ይታይበት ነበር ።



	ተጠርጎ ስለወጣው ልጃቸው አንድም ጊዜ አንሥተው አልተነጋገሩበትም ። የሁለቱም ሐሳብ ያተኰረው ስለ ራሳቸው የወደፊት ሕይወት ነበር ። ግን የራሳቸውም ሕይወት እንዳሰቡት አልሆነም ። ማስረሻ ከደሴ ሲመጣ ሁኔታውን ካለመው ፈጽሞ  የተለየ ሆኖ አገኘው ።

፫


	ማስረሻ አስቀድሞ ከልዩ ጸሐፊው ቀጠሮ ተቀብሎ ከልጅ ጉግሣ ጋር ሲገናኝ የተደረገለት አቀባበል በጣም የቀዘቀዘ ነበር። ልጅ ጉግሣ የታከተውና የሰለቸው በሚመስል እንቅስቃሴ ከወንበሩ ተነሥቶ የእጅ ሰላምታ ከሰጠው በኋላ ፥ ወይዘሮ ዘርፈሽዋልና ልዕልት መጀመሪያ እንዳደረጉት ከእግር እስከ ራሱ ገመገመው ። በአካለ ገጽታ ከሆነ ሚዛን የሚያነሣ መሆኑን ያውቀዋል ። በተለይ ከልጅ ጉግሣ ጋር ሲነፃፀር ። ስድስት ጫማ የሚሆነው የልጅ ጉግሣ ረጅም ቁመትና ከላይ እስከ ታች ሙሉና እንደ ናሙና ተስተካክሎ የተቀረፀ ነው ። ትከሻው ሰፊ ደረቱ ደልዳላ ፥ ሆዱ ስብስብ ያለ ነው ። መልከ—መልካም ፊቱ በጥንቃቄ ተይዞ ያወለወለ ነው ። ጸጕሩን በጣም አሳጥሮ እየተከረከመው ከበድ ብሎ የሚታየው ጭንቅላቱ ሴታ—ሴት ከመምሰል አድኖታል ። አለባበሱ እንደዚሁ ሌላ ነገር ነው ። እንግሊዝ አገር ካለው ደንበኛው የሚመጡ ናቸው የሚባሉት ልብሶች ፥ ከከራባት መያዣው እስከ እግር ሹራቡ ድረስ አንዱም ሳይቀር ፥ እንደ ሞዴል ፥ በየቀኑ ተስተካክለ መቀናጀት አለባቸው ። ከቁመናው ጋር አብሮ የሚሄደው ድምፁ  ብቻ ነበር ። ትንሽ ቀጠን ይላል ።
	《ከአሁን ቀደም የተገናኘን አይመስለኝም》ሲል ልጅ ጉግሣ በብዕሩ ጠረጴዛውን እየቆረቆረ ንግግሩን ጀመረ ።《ግን ሰዎች ስለ አንተ ችሎታና ታታሪነት ነግረውኛል》ድምፁ የማድነቅ ቃና አልነበረበትም ። ለመደለል ሲባል በተለምዶ የሚነገር የሰለቸ ቃል መሆኑ ያስታውቅበት ነበር ። የማኅበራዊ ሥራ ባለሙያ የሆነው ማስረሻ ይህንን ለመገንዘብ አላቃተውም ፡



	《ልዕልት ፥ ወይም ወይዘሮ ዘርፈሽዋል እንደ ነገሩኝ ብትል አይሻልም ?》ሲል ማስረሻ በሆዱ አሰበና ፥ የግንኙነታቸውን ርቀት ለማቀራረብ ያህል ፥《ምናልባት እርስዎ አያስታውሱኝም ይሆናል እንጂ ፥ የእንግሊዝ አገር አምባሳደር በነበሩበት ጊዜ እኔ ለማስትሬት ትምህርቴን ስከታተል ኤምባሲ እየመጣሁ ብዙ ጊዜ ረድተውኛል》አለ ።
	《አዎ ! ብዙዎቹ ነበሩ እየመጡ ዕርዳታ የሚጠይቁን》አለ ልጅ ጉግሣ ። ይህንን ሲናገር ሐሳቡ ሌላ አጣዳፊ ጉዳይ ዘንድ መሆኑ ያስታውቅ ነበር ። መሰላቸቱን የዲፕሎማሲ ልምዱ ስንኳ ሊሸፍንለት አልቻለም ።《እና ፥ መልካም ነው ። በዚህ የፈተና ወቅት በችሎታህ ፥ በሙያህ እንድትረዳኝ ነው የፈለግሁት ። ምናልባት ሰምተህ ይሆናል ፥ መሥሪያ ቤታችሁ ባዶ ነው ። ባለ ሥልጣን የለበትም ። ሹሙ ያው ከኮሚቴው ጋር ከሥራው ተሰናብቷል ። ምክትል ሹሙንም የጠቅላይ ግዛት እንደራሴ ማድረግ ተገድጃለሁ ።》
	የሹመቱን ፍሬ ነገር ለመስማት ማስረሻ ጆሮውን አቆበቆበ ።
	《ለጊዜው የምፈልገው የምክትል ሹሙን ቦታ እንድትይዝልኝ ነው—ለጊዜው ።》
	《ምክንያቱም》ሲል ልጅ ጉግሣ አሁንም ጠረጴዛውን በብዕሩ እየቆረቆረ ወደ ሌላ ሐሳብ የተወሰደ መስሎ ንግግሩን ቀጠለ ።《ምክንያቱም ፥ አሁን ሁሉም ከፍተኛ ነገር አድርጎ የተነሣበት የድርቁን ጉዳይ ነው ። ግልጽ ላድርገውና ፥ በተሰናበተው ኮሚቴ ላይ አሁንም የሚሰነዘረው ከፍተኛ ክስ ሕዝብ ዝም ብለው አስጨረሱ የሚል ነው ። አንተ ቀደም ብለህ ጉዳዩን ስለምታውቀው የሚያዋጣ መፍትሔ እንደምትሰጠው እተማመናለሁ ። ከውጭ በመምጣት ላይ ያለ ዕርዳታ አለ ። በኢትዮጵያ መንግሥት በኩል እንደ አቅማችን አስፈላጊውን በጀት ይመድባል ።
	አሁን የአንተ ዋና ተግባር ዕቅድህን አውጥተህ ፥ ለማወቅ ያህል እቅዱን እንዳየው እፈልጋለሁ ። ምክንያቱም ነገ እጠየቅበታለሁና ። ከዚያ በኋላ በተቻለ ፍጥነት ሥራ ላይ ማዋል ነው ። እንደኔ ግምት ብዙ የውጭ ዕርዳታ በየዓይነቱ 





እየጐረፈ ስለሆነ ዋናው ተግባር እሱን ማቀነባበር ይመስለኛል ።》
	በመሥሪያ ቤቱም ያጋጠመው ሁናቴም ፥ በጕዞ ላይ ሆኖ እንዳለመው አልሆነለትም ። ጓንጉል ሊያረካክበው በሥፍራው አልተገኘም ። ፋይሉንም ፥ የቢሮ ዕቃውንም ፥ ቀደም ሲል ለመሥሪያ ቤቱ የንብረት ኃላፊ አስረክቦ ቀርቷል ። ምክትል ሹም የነበረው አዲሱን ሥራውን ለመጀመር ወደ ጠቅላይ ግዛት ሄዶአል ። ስንኳን በሰልፍ ወጥቶ መቀበል ቀርቶ ሥራዬ ብላ ፥《እንኳን ደህና መጣህ !》ያለችው የቀድሞ ጸሐፊው ነበረች ። ያውም ከቀድሞው ቢሮው ውስጥ መግባት ስለነበረበት እንደ ግዳጅ ዓይነት ፈራ ተባ እያለች ። 
	—ሹመቴ እንደ ሌሎቹ በጋዜጣ ስላልወጣ ወይም ደብዳቤው ስላልደረሰ ባይሰሙ ይሆናል—ሲል ራሱን አባበለ ። ወሬው ግን ተሰምቶ ነበር ። የልጅ ጉግሣ ልዩ ረዳት ፥ ለመሥሪያ ቤቱ ሹም ልዩ ጸሐፊ ቴሌፎን ደውሎ ማዘዣው ተጽፎ እስኪላክ ስራውን መጀመር እንዲችል አስፈላጊውን መመሪያ ሰጥቶ ነበር ። ልዩ ጸሐፊውም በተሰጠው መመሪያ መሠረት የምክትል ሹሙን ቢሮ አዘጋጅቶ ጠብቋል ።
	ማስረሻ ቢሮው መግባቱን እንደ ሰማ ልዩ ጸሐፊው የተቻኰለ በሚመስል አረማመድ መጥቶ ፥《እንዴ ! አቶ ማስረሻ እንግዲህ እኮ ይህ ቢሮዎ አይደለም ። ሌላ ቢሮ ተዘጋጅቶልዎታል》አለው ፥ የሽሙጥ አይሉት የሳቅ ወደ ጎን ጠመም አድርጎ ጥርሱን እያሳየ ።
	《የሚያስፈልግ ሌላም ነገር ካለ ታዛዥ ነኝ 》አለው ጸሐፊው አዲሱን ቢሮ ከፍቶ ከአስገባው በኋላ ።《አመሰግናለሁ ፥ ለቦታው አዲስ በመሆኔ ዕርዳታ ሳያስፈልገኝ አይቀርም ። ለማንኛውም የሚያስፈልገኝ ነገር ሲኖር አስታውቅሃለሁ 》አለ ማስረሻ ፥ ከኋላ የገፉት ይመስል ወደፊት ደፋ ደፋ በማለት ወደ ተሰናዳለት መቀመጫ እያመራ ።
	ማስረሻ በዚያ ሰፊ ክፍል ውስጥ ብቻውን ተቀምጦ በሐሳብ ሲተክዝ ከጥቂት ቀናት በፊት የነበረው የተስፋ ስሜት ሁሉ ፀሐይ እንደ ነካው ቅቤ እየቀለጠ ሄደበት ። ወይዘሮ ዘርፈሽዋልና ዘለቃ የነገሩት ፥ ሁሉም ነገር እንዳማረ ፥ እንደ ሠመረ ፥ አዲስ ብሩህ ዘመን እንደ መጣለት አድርገው ነበር ። 



	የልጅ ጉግሣ አቅባበል ሲገርመው ፥ የመሥሪያ ቤቱ ሠራተኞች ሁናቴ ደግሞ የባሰ ሆነበትና አንጐሉን በጠበጠው ።እስከዚህ የተጠላሁ ነበርኩ እንዴ ? ወይስ ሠርግ ስላልጠራኋቸው ተቀይመውኝ ነው ? ማንም ቢሆን ለሠርጉ የአንድ መሥሪያ ቤት ሠራተኛ በሙሉ ሊጠራ አይችልም ። አምስት ስድስት መቶ ሠራተኛ እንኳን እኔ ራሶችም አይችሉት ። እኔ ደግሞ ከነአካቴው ያልጠራሁበት ምክንያት አለኝ። ቢሆንስ ከሥራዬ ጋር ምን አገናኘው ? —እያለ ራሱን በጥያቄ አስጨነቀው ። ግን መልስ አላገኘም ። 
	ቀኑን ሙሉ የእርሱን ውሳኔ ፥ አስተያየት ወይም ፊርማ የሚጠይቅ አንዳችም ፋይል ሳይቀርብለት ዋለ ። ሁለት ዝቅተኛ ሠራተኞች ብቻ ባለፈው ሹምና በእሱ ባለሟሎች የተበደሉ መሆናቸውን በመግለጽ አቤቱታ ደብዳቤ ይዘው ቀረቡ ። እዚያው ሊወስነው የማይችል ስለሆነ አስቀመጠው ። እንደዚሁም ሠራተኛ እምብዛም የማይወዳቸው ሁለት የክፍል ኃላፊዎች ሹልክ እያሉ መጥተው ግንባራቸውን አስወጉ ። ወደ ቢሮ ሲገባና ሲወጣ ስንኳ በፊት እንደ ጓደኛ ይቈጥራቸው የነበሩት ሆን ብለው የሚሸሹት መሰለው ። እንዳላዩ ፊታቸውን ዘወር አርገው ያልፋሉ ። ቢሮአቸው ድረስ ሄዶ እንዳያናግራቸው ይሉኝታ አሸነፈው ።
	ማስረሻ ለጊዜው ያላወቀው ፥ ግን በመሥሪያ ቤቱ ውስጥ አንድ ከፍተኛ እንቅስቃሴ የሚካሄድ መሆኑን ነው ። እንደ ቴሌ ፥ መብራት ኃይል ፥ የውኃና ፍሳሽ ፥ የመሳሰሉት መንግሥታዊ ድርጅት ሠራተኞች ትንቅንቅ እንደ ገጠሙበት ሁሉ ፥ የኢትዮጵያ መንግሥት ሠራተኞች—ማለት የመንግሥት ሠራተኛ ማስተዳደሪያ ደንብ የሚመለከታቸው—አጠቃላይ ማኅበር ለማቋቋም ሙከራ ተቃጥቶ ነበር ። የማኅበሩ መተዳደሪያ ደንብ ተረቅቆ በየመሥሪያ ቤቱ ተሰራጭቷል ። የጊዜው ኮሚቴ መሪዎች ከጥቂት ወራት በፊት በማስረሻ መሥሪያ ቤት እንደ ረዳት የማኅበራዊ ኑሮ ሠራተኞች የተቀጠሩ የዩኒቨርስቲ ተማሪዎች ናቸው ።
	ልጅ ጉግሣ ፥ በየሥፍራው እየፈነዳ ያስቸገረውን እሳት ለማጥፋት ባስወሰደው እርምጃ ሰሞኑን ሦስቱ ታሥረዋል ። አንድ ሁለቱ አምልጠው በልጅ ጉግሣ ኮሚቴ ላይ ውስጥ 




ውስጡን ቅስቀሳ በማካሄድ ላይ ናቸው ። አብዛኛው ሠራተኛ ተናዷል ። በሽቋል ። ተበሳጭቷል። በየክፍሉ ፥ በየኮሪደሩ ፥ በየጓሮው ሴራው ይጐነጐናል ። ዓመፅ ይጠነሰሳል ። ማስረሻን ዓይነ—ምድር እንደነካው ጨርቅ የሸሹት ፥ ፉታቸውን ያዞሩበት በግል ሰውነቱ ሳይሆን የልጅ ጉግሣ ቡድን አባሪ ተባባሪ በመሆኑ ብቻ ነው ። በዙህ ላይ የመኳንንት ቤተሰብ ጋብቻውም ወሬ ተዛምቶ ስለ ነበር ከመሳፍንቱ ቡድን ጋር ያለውን ቍርኝት አጠናከረበት ። ስለዚህ ግላዊ እሱነቱን ከሥልጣኑ ፥ የትናንቱን ማስረሻ ከዛሬው ፥ በአካል ለይተው መቀበል ስላልቻሉ ጓደኞቹ ሳይቀር ራቁት ።
	ማስረሻ ሁለቱን ቀን ቢሮውን ዘግቶ ፥ ስለ ወሎ የተቀነባበረውን ፋይል በማጥናት ለጕዞው ስለሚያስፈልገው ዝግጅት መመሪያ በመስጠት ብስጭቱንና ባይተዋርነቱን ከሞላ ጐደል ዋጠው ። በምሳ ሰዓትና ማታ ፥ የተወዘፈውን ለመጨረስና በየመስኮቱ የሚያጨልጉበትን ሠራተኞች ለማሳየት ክንድ የሚዘነጥል መአት ሰነድ እየያዘ ወደ ቤቱ ይሄዳል ።
	በመሥሪያ ቤቶች መካከል ከተደረገው የደብዳቤ ልውውጥ በስተቀር ፡ ከጠቅላይ ግዛት መሥሪያ ቤቶች የቀረቡት አብዛኞቹ ደብዳቤዎች የግብር ምሕረት እንዲደረግ የሚጠይቁ ነበሩ ። ስለ ችግሩ ከልዩ ልዩ ክፍሎች የቀረቡት የጥናት መዝገቦች በእርግጥ ውስብስብና ጭንቅላት የሚወጥሩ ነበር ። ስለሚያስፈልገው እህል ብዛት ከአንድ አጥኚ ክፍል ፥ ጉዳት ስለ ደረሰባቸው ሕፃናትና ስለ አያያዛቸው ከሌላ ፥ ስለ መጓጓዣ ከሦስተኛ ጐተራ ፥ ስለ መጠለያ ጥበት ፥ ስለ ከብት እልቂት ፥ መልሶ ስለማቋቋም ፥ ስለ መማሪያ ደብተርና እርሳስ ፡ ሁሉም በየበኩሉ ወፍራም ወፍራም ጥራዝ አቅርቧል ።
	ዝርዝሩ ፡ ለጊዜው ማቀነባበር የማይቻል ውስብስብ ቢሆንበትም ፡ በጠቅላይ ግዛቱ የችግረኛው ሕዝብ ብዛት ከሰባት መቶ ሽህ መብለጡን እንደ ዋና ነጥብ ያዘ ። ለዚሁ አርባ ሁለት ሽህ ኩንታል እህል ያስፈልጋል ። አሥራ ሰባት የእህል ጣቢያዎችና ሃያ መጠለያዎች መቋቋማቸውና ከክኒን አንሥቶ እስከ ጥሬ ገንዘብ ድረስ ከውጭ አገሮች የቀረበው ዕርዳታ ተዘርዝሯል ። ማስረሻ ከዚህ ሁሉ የሚፈልገውን ጨምቆ አው





ጥቶ በማስታወሻ በመያዝ ፥ ስለሚያከናውነው ተግባር በልዩ ጸሐፊው በኩል ሪፖርቱን ለልጅ ጉግሣ አቅርቦ ወደ ሰሜን ጕዞው ተነሣ ።
	ጕዞው ለሥራ ይሁን እንጂ የተጣደፈው በራሱ ምክንያት ነበር ። ሲወጣ ሲገባ የሠራተኛው ሁሉ ዓይን የሚገርፈው በሚመስልበት መሥሪያ ቤት መቆየት ክፉኛ አስጠላው ። በቤትም ቢሆን ከወይዘሮ ዘርፈሽዋልና ከዘለቃ ጋር የሚያደርገው ጭውውት ወደ ንትርክ እየተለወጠ መሄድ ይዞአል ። ወይዘሮ ዘርፈሽዋል ለሹመት ያበቁት እርሳቸው መሆናቸውን በነገር ዳር—ዳርታ እያስገነዘቡ ሥራውን እንዴት እንደሚያካሂድ ዘውትር መመሪያ ሊሰጡት ይፈልጋሉ ።
	ዘለቃ ስለ ተገለበጠችው መኪና ማሠሪያ ገንዘብ በመጨቅጨቅ ፥ ገና የወር ደሞዙን ሳይቀበል ተበድሮ እንዲከፈል ጠይቃዋለች ።
	ከዚህ ሁሉ ለመሸሽ ነበር ።
	ግን ደብረ ብርሃንን እንዳለፈ ሌላ ሰቀቀን ከፊት ለፊቱ ተጋረጠበት ።

፬

	ማስረሻ ፥ በእርሱ ላይ ባንዳ አግብታ እንደ ኰበለለችው የቀድሞ ሚስቱ ልጅ ሳትሆን ፡ እንደ ወላጅ አባት ፡ ሳይተርፈው የጥቅምት ጥብቆ ይገዛለት የነበረው ሙሔ ፡ በነፍሴ ድረስልኝ ብሎ የጻፈለት ደብዳቤ አልፎ—አልፎ በአጋጣሚ ሕሊናው መቧጠጡ አልቀረም ። ግን ፥ ጊዜ ፥ ያለፈ የኀዘንና የሰቀቀን ቍስል ያሽራል እንደሚባለው እያደር የሚያስታውስበት ጊዜ እየረዘመ ሄዶ ነበር ። ግን የሞት መኖር የሚያስጨንቀው በጠና ታሞ ከጣዕር ጋር ሲፋጠጡ ነውና ፥ የዕዳም ነገር የቀጠሮው ቀን እስኪደርስ ከብዶ አይሰማምና ፥ የመንገዱ ርቅት ማስረሻንም ስለ ሙሔ ከሚሰማው ጭንቀት አዘናጋው ።




	ሰውነቱን መሸማቅቅ የጀመረው የቦርከናን ወንዝ ሲሻገር ነበር ። ወሎ ግዛት መግባቱ አየር እንደ ሌለው ክፍል አስጨነቀው ።
	ከብዙ ዓመታት ወዲህ ለመጀመሪያ ጊዜ ደህና የጣለው የበልግ ዝናም መሬቱን ከሞላ ጐደል አረንጓዴ መልክ ሰጥቶታል ። ሣሩ ለምልሟል ። ዛፎች ቅጠል አቆጥቁጠዋል ። ከበልግ የተረፉ ቁርጥራጭ ደመናዎች በሰማያዊው ሰማይ ላይ ተንጠባጥበዋል ። ማስረሻ ግን ይህ የተፈጥሮ ውብ ገጽታ የሚያስደስት ሳይሆን የሚያስፈራ ጭራቅ ትርኢት ሆነበት ። በዚህ መካከል ለማየት የሚፈራው ነገር ነበር — የሙሔ ዓይን ። በተሁለደሬ ባላባት ፥ በወይዘሮ ምንትዋብ ግቢ በእሱ ሠርግ ቀን ፥ ከዚያ መዓት ረሃብተኛ ጋር ተሰልፎ ሲለምን ያየውን የዚያን አንድ ጊዜ አፍቃሪ አባት የነበረ አሳዛኝ መልክ ።
	እንዳለፈው ጊዜ አሁን መንገድ ላይ ብዙ ችግረኛ ተኰልኵሎ አይታይም ። ያለቀው አልቆ የተረፈው ተርፎ ተበትኗል ። አሁን ሦስትም አራትም እየሆኑ አንድንድ ጊዜም በርከት ብለው በአውራ ጐዳናው ላይ ሲጓዙ የሚታዩት ፥ ከዘመድ ጋር ተጠግተው ከርመው ወይም በመጠለያ ቆይተው ወደ ቀድሞው መንደራቸው የሚመለሱና ዕርዳታ ጥየቃ ወደ እህል ማደያዎች ጣቢያ የሚሄዱ ናቸው ። መኪና ሲመጣ ፥ ያንን ጭራሮ የሆነ አካላታቸውን ነፋስ እንዳይጥለው የሰጉ ይመስል በበትራቸው ያስደግፉና ከአውራ ጐዳናው ዳር ቆመው እስኪያልፍ ያስተውሉታል ። ትዝብታቸው አጥንት ሰርስሮ ይገባል ። እነርሱ ከመቃብር ወጥተው ሥጋ የለበሰ ጭራቅ ድንገት እንዳዩ ያህል በመገረም ። በዚህ ጊዜ ማስረሻ ከመኪናው ውስጥ ይኰማተራል ። የሁሉም ዓይን—የሙሔ ዓይን—የሁሉም ትዝብት—የሙሔ ትዝብት እየመሰለው ፥ ድድቅ ጨለማ ቢውጠው ይመኛል ።
	ቆሬን ሲቃረብ በድፍን ወሎ ሲዘዋወር ከማይለየው ሰቀቀኑ ለመላቀቅ አንድ ሐሳብ መጣበት ። የአውራ ጐዳናውን ዳርና ዳር ይዛ ከተቆረቆረችው መንደር ሲደርስ ፥ ሹፌሩን አስቆመና ወረደ ። ግራና ቀኝ የተሠሩት ቤቶች ከሃያ አይበልጡም ። አንድ አምስቱ በሳር የተከደኑ ናቸው ። በርከት ያሉት የጠላ ቤት መሆናቸውን ከየበራፋቸው ተደፍቶ በእንጨት ላይ የተሰቀ





ለው ፥ በድንጋይ ላይ የተቀመጠው ጣሳ ያበሥራል ። በራፉ በሱቲ ጨርቅ የተጋረደ አንድ ጠጅ ቤት አለ ።
	ከእርሱ ጐን አንዲት ትንሽ መደብር አለች ። ከርስዋ ጐን አንድ ልብስ ሰፊ ከበሩ አጠገብ ተቀምጦ ልብስ ይጠቅማል ። ከሁሉም ጐልቶ የሚታየው ቤት ፥《ቆሬ ሆቴል—መኝታ አለ》የሚለው ነው ። ትልቅም ይሁን ትንሽ አብዛኞቹ ቤቶች የብሔራዊ ሎተሪና የወንጂ ስኳር ማስታወቂያ ተለጥፎባቸዋል ። ቀይ ዝሆን ፥ ወረቀት ተነከሰች ነጭ የባሕር አሞራ ።
	መኪናው ሲቆም ፥ ሴቶች እጃቸውን እየጠራረጉ ፥ ወንዶች ልብሳቸውን እያስተካከሉ ፥ ብዙ ሰዎች ከየቤታቸው እየወጡ ከበራፋቸው ላይ ቆሙ ። አዲስ ገበያተኛ ለማግኘት ፥ ወሬ ለመስማት ፥ የመንግሥት አቶሞቢል ከመንደራቸው የቆመችበትን ምክንያት ለማወቅ ፥ ሁሉም በየፊናው ። ከመንደሩ የቀን ሠራተኞችና ልጅ ቢጤ ተላላኪዎች በቀር ፥ በየቤቱ ታዛ ሥር ከወሎ እልቂት የተረሱ የሚመስሉ ጥቂት ሕያው አጽሞች እዚህም እዚያም ወዳድቀዋል ። ማስረሻ ከመንደሩ መሐል ቆሞ ይህንን ሁሉ ለቅጽበት ከተመለከተ በኋላ ፥ አሁንም የሙሔ ዓይን የወጋው መሰለውና መልሶ ወደ አውቶሞቢሉ መሸሽ ቃጣው ። አሁን ካልተወጣው በየደረሰበት እንዲህ እንደሚሆን ደግሞ ተሰማውና ጥርሱን ነክሶ ወደ ሆቴሉ ሄደ ። ከደረቡት ነጠላና ከራሳቸው ላይ ሸብ ካረጉት ነጭ ሻሽ መካከል ንቅሳታችው እስከ አገጫቸው ሥር ደምቆ የሚያታይ ደልዳላ ሴትዮ ከባንኮው ጀርባ ተቀበሉት ። ጭንቅላታቸውን በማወዛወዝ ሰላምታ ተለዋወጡ ።
	《ምን ልታዘዝ ?》
	《ምን አለ ?》አለ ማስረሻ ፥ ፈገግ በማለት የወየቡ ጥርሶቹን ለሴትዮዋ እያሳየ ።
	《ቢራም ፥ አረኢም ፥ ቢኖም —》ሌላ ያልጠቀሱት እንዳለ ለማረጋገጥ መደርደሪያውን ተመለከቱ ።
           《ሰው ብጠይቅዎት ያውቃሉ ? እሜቴ ? 》ማስረሻ አረቄውን እየተጐነጨ ጠየቀ ።
	《ከዚች ከተማ ?》




	《አይ ! ወደዚያ ወደ ዳገቱ ካሉት መንደሮች ይመስለኛል ።》
	《አገር ቤቱንስ አላውቅውም ። ባዳ ነኝ ። ከአምባሰል ነው የመጣሁት ።》
	《በዚህ አካባቢ ችግሩ ለመሆኑ ከባድ ነበር ?》
	《ኧረ ኤድያልኝ ፥ ምኑ ተነግሮ !》
	《ብዙ ሰው ሞተ ?》
	《የተረፈውስ ያለቀውስ ምኑ ይታወቃል ? ቤቱ ይቁጠረው እንጂ ። የዛሬ አራትና አምስት ወር ይሄ ሜዳው ሁሉ አይታይም ነበር ። ሰው እንደ አረንዛ ተረፍርፎበት ።》
	《አንድ ሰው ይሙትም ይዳን ፥ እንዴት እንደሆነ ማወቅ እፈልግ ነበር ። ማን ሊነግረኝ ይችላል ?》
	《እንዳልኩዎት እኔ አገሩንም ብዙም አላውቀውም ። ከዚህም በተረፈ ከባላገሮቹ ጋር ብዙም አንገናኝም ። አንዳንዴ ነው ብቅ የሚሉት ።》ሴትዮዋ ጥቂት አሰቡ ፥《አንተ ማነህ ፥ እስቲ ሹፌሩ ጠጅ ቤት እንዳለ ጥራው》ሲሉ ተጣሩ ።《ከዚያ መንደር አጠገብ በመኪና የሚያርስ ልጅ ነው ፤ ምናልባት እርሱ ያውቃቸው ይሆናል ።》
	ማስረሻ ላቀረበለት ጥያቄ ፥《አዎ ! ከብዙዎቹ ጋር ብዙ ጊዜ እንገናኝ ነበር 》ሲል ሹፌሩ መለሰ ።
	《አሁን በመንደሩ ሰው አለ ?》
	《ማንም የለም ። እኔ ሰሞኑን እርሻ ስወጣ ማንንም አላየሁም ። አንዲት አሮጊት ብቻ ነበሩ ። እሳቸውም ሰሞኑን ጠፍተዋል ።》
	《አቶ ሙሔ የሚባሉትን ታውቃቸዋለህ ?》
	ሹፌሩ ጥቂት አሰበ ።《ቀጠን ረዘም ያሉ ጠይም ?》
	ማስረሻ በአዎንታ ራሱን ነቀነቀ ።《በሕይወት አሉ ለመሆኑ ?》
	《እኔ ምን አውቄ ።》አጕል ጥያቄ የቀረበለት ይመስል ሹፌሩ ትከሻውን ነቅነቅ አደረገ ።




	《በቅርብ አላየሃቸውም ?》
	《ወደ ታኅሣሥና ጥር ገደማ ነበሩ ። ብዙው ሰው ከሞተና ከተሰደደ በኋላ እሳቸውና ደግሞ አንዲት ልጃቸው አለች መሰለኝ እነሱና አንድ ሁለት ሰዎች ብቻ ነበር የቀሩት ።》
	《አሁን የት እንደ ደረሱ አታውቅም ?》
	ሹፌሩ በአሉታ ትከሻውን ነቀነቀ ።《ምኑ ይታወቃል ጌታዬ!》ሹፌሩ እንዳልተጋበዘ ሲያይ ወደ ጠጅ ቤቱ ተመለሰ ።
ማስረሻ ያሰበው ሙሔ በሕይወት መኖሩን ካወቀ ራሱ ፊቱን ለማየት ስለማይደፍር በላንድሮቨሩ ሹፌር መቶ ብር ሊልክለትና ከሕሊና ፀፀቱ ለመገላገል ነበር ። ወይም መሞቱን ቢያረጋግጥ ፥ የወሎ ረሃብተኛ ባጋጠመው ቍጥር ሙሔ እየመሰለው አይሸማቀቅም ነበር ። ግን ሁለቱም አልሆነለትም ።

፭

	በባቲ ፥ በመርሣ ፥ በሙርጌሣ ፥ በኰረም ፥ በጕብዬ ፥ በደዊያ ፥ በአላማጣ ፥ በሐይቅ ፥ በወልዲያ ፥ በአሳይታ ፥ በሰርዶ ፥ በሉጊያ ፥ በጨፋ ፥ በሮቢት ፥ በከሚሴ ፥ በቆቦና በደሴ የተቋቋሙት የመጠለያ ጣቢያዎች የተለያዩም ናቸው ፥ ተመሣሣይም ናቸው ። አንዳንዱ ስሙ መጠለያ ይባላል እንጂ ከጐኑ ግድግዳ ቀርቶ ፥ ከላዩ ለፀሐይና ለዝናም ሽፋን የሌለው የተከለለ ገላጣ ሥፍራ ብቻ ነው ። ሰው ከሜዳ ላይ ፈስሶ የቀን ሐሩር የሌሊት ቍር ይፈራርቅበታል ። ታዲያ ለስሞታና ለአቤቱታ እንዳይመች የከተማውና የአካባቢው ሕዝብ በመረዳዳት በአስቸኳይ የሠራው የሣርና የቅጠላቅጠል ዳስ አለ ። ለፀሐይ ይረዳል ። ከዝናምና ከብርድ ግን ምንም ያህል አያድንም ። እንዲያውም ዝናም ከአባራ በኋላ ፥ ከሣርና ቅጠሉ የሚወርደው ጠፈጠፍ የበለጠ ያሠቃያል ።
	እንደ ደሴ ፥ እንደ ባቲ ፥ እንደ አላማጣ ያሉት ጥቂት መጠለያዎች ደግሞ ለእህል መጋዘንና ለሌላም ተግባር የተ




ሠሩ ወይም ተጀምረው በውዝፍ የቀሩና ያረጁ የቆርቆሮ ዛኒጋባዎች ናቸው ። ከአንድ ቦታ በኢጣሊያ ጊዜ የወታደር ሠፈር የነበረ አንድ የአዳራሽ ፍርስራሽ ደህና መጠለያ ወጥቶታል ።
	የሥፍራው አየር ሁኔታ ፥ የመጠለያው ዓይነት ይለያይ እንጂ ፥ የችግረኛው ገጽታ ተመሳሳይ ነው ። በእሳት እንደተለበለበ እንጨት የከሰመ ቁመና ፥ ውኃ እንደ ሸረሸረው አፈር ፍርግርጉ የወጣ ቆዳ ፥ የተሰረጐደ ጉንጭ ፥ የታጠፈ አንጀት ፥ ያገጠጠ ጥርስ ፥ የፈዘዙ ዓይኖች ፥ ሆዱ በሁለት እንጨት ላይ የተንጠለጠለ ቅንብቻ የሚመስል ሕፃን ፥ የተንጨፈረረ ፀጉር ፥ ለቆለኛውም ለደገኛውም የረሃብ መልኩ አንድ ዓይነት ነው ። አካልን ብቻ ሳይሆን ቅስምን አብሮ የሚሰብር ፥ እንደ ሆድ አንጀት መንፈስን ጭምር የሚሰንግ . . . 
	አዛውንቶቹ ችግረኞች ቆመውም ሆነ ተቀምጠው አብዛኛውን ጊዜ ዓይናቸው ሰማዩንና አድማሱን ይማትራል ። አንጋጠው ሰማዩን የሚያማትሩ ይመስላል ። ልጆቹ ደግሞ ፥ አንገታቸውን ደፍተው ዓይኖቻቸውን ሸለብ ማድረግ ያዘወትራሉ ። ቀና ብለው ዓይናቸውን የሚያሳርፉበት አስደሳች ዓለም ስለማይታየቸው በራሳቸው ጭንቀት ውስጥ ይሸፈናሉ ። ያደፍጣሉ ። እናቶች ደግሞ ነጋ ጠባ ልጆቻቸውን በጉያቸው ውስጥ አድርገው ይውላሉ ። ከረሃብ ፥ ከሞት ፥ ከበሽታ ደብቀው ያድኗቸው ይመስል።
	ማስረሻ በየደረሰበት የመጠለያ ጣቢያ የሚያጋጥመው ትርኢት ይህንን የመሰለ ነበር ። ተመሣሣይ አቀባበልም ይደረግለታል ።
	ማን መሆኑን ለመደበቅ የቻለውን ያህል ቢሞክርም ፥ ከአንድ መጠለያ ደርሶ ትንሽ እንደቆየ አዛውንቶች ከፊት ቀድመው ችግረኛው በዙሪያው ይሰበሰብና ይፋጠጠዋል ። ወጥመድ ውስጥ እንደ ገባች አይጥ ይቅበዘበዛል ። ይቍለጨለጫል ።
	—ምን ሆናችሁ ? —ሲል ይጠይቃል በጭንቀት ፥ በርበሬ በመሰለ ዓይኑ ዙሪያውን እያማተረ ።
	—አዬ ጌታው ፥ አሁን ምን ሆናችሁ ተብሎ ይጠየቃል ? ምን ያልሆነው ነገር አለና ነው እሱማ ። ግና ፥ ኧረ እንዲያው



ለመሆኑ መጨረሻችን ምንድን ነው  ሲሉ መልሰው ይጠይቁታል ።
	—ትንሽ ስትበረቱ ወደየመጣችሁበት ትመለሳላችሁ ። አርሳችሁ መብላት ነው ከዚያ በኋላ—ይላል ማስረሻ አዲስ ምሥጢር እንደ ገለጠላቸው ያህል ። 
	—እሱንማ መች አጣነው ጌታው ። መመለሻው ጠፋን እንጂ !
	—መቼም እንደ ተቻለ ያህል መካረሚያ ስንቅና የዘር እህል ይሰጣችኋል ።  ምናልባት አንዳንዶቻችሁም የበሬ መግዣ ታገኙ ይሆናል ።
	 ከአንድ የውጭ ድርጅት የተገኘው ዕርዳታ ለአሥር ሽህ በሬ መግዣ ብቻ መሆኑን ማስረሻ ያውቅ ነበር ። በእያንዳንዱ መጠለያ ያለው ችግረኛ ደግሞ በብዙ ሽህ ቤት የሚቈጠር ነው ። ግን የጭንቀት ጥያቄአቸው ሳያፋጥጠው የመጣለትን የተስፋ ቃል መስጠት ነበረበት ። ችግሩ ፥ የወሎ ገበሬ ፥ መንግሥት ሹም ቃል ምን እንደሆነ አሳምሮ ያውቀዋል ።
	—ኧረ ወዲያ ! ወሬውን ስንሰማ ዘመንም የለው ። እኛን እንደ ከበት በበረት ከመታጐር አልገላገለንም እንጂ ።
	—ያው እንደ ልማዳቸው ሹማምንቱ በልተውታል ግድ የላችሁም ። እኔን የሚገርመኝ ሹሞች ስንት ስንት ሆድ ቢኖራቸው ነው የማይጠግቡት ? ሲል ሌላው ቀበል ያደርጋል ።
	—እስከ አሁን ክቆያችሁ አይቀር ትንስ መታገሥ ነው — ይላል ማስረሻ በከበበው ሕዝብ መሐል ተሽሎክሉኮ የሚወጣበትን መንገድ በስላች ቅድ ዓይኖቹ እየፈለገ ።
	—ግን እህሉም የበሬ መግዣውም ቢገኝ ያው መንግሥት ግብር ይወስደው የለ ?—የሚል ሌላ ጥያቄ ይቀርባል ።
	—ግብርማ ምሕረት ተደርጓል ። አዋጁን አልሰማችሁም?
	—አሄሄ ! ጌታው ፥ አምናም እንደይሁ ተነግሮ ነበር ። ታዲያ ምስለኔና ጭቃ ሹም አፍንጫችንን ሰንጎ አሳስከፈለንም ? 	—ተናጋሪው ምስክር የሚቈጥር ይመስል ከወዲያ ወዲህ በዓይኑ ይቃኛል ። የአዎንታ ድምፅ ያስተጋባል ።




— ስለ አምናው የማውቀው ነገር የለኝም ። በሉ ደህና ሁኑ አይዞአችሁ — ማስረሻ ዞር ብሎ ሳይመለከት በክብና ጐባጣ ትከሻው የከበበውን ስደተኛ ጣጥሶ ይወጣል ።
— አሄሄ ! አሁን ማ— ይሙት አምና የደረሰብንን ሳያውቁት ወደፊት የሚሆነውን ትንቢት ይነግሩናል ?— የሚል የሕሊና ጥያቄና የትዝብት ዓይን ይከተለዋል ።  
  	ነገር ግን ከጥያቄዎቹም ይልቅ ከአንድ መጠለያ በደረሰ ቍጥር የሚያስጨንቀው ፥ እንደ ጥላ ከሐሳቡ አልላቀቅ ያለበት የሙሔ ፊት ነበር ። ሹፌሩን ግራ የሚያጋባ የጕንኝት መሥመር ያወጣውም በዚሁ ምክንያት ነበር ።
	መጀመሪያ ሌሎችን መጠለያዎች ሁሉ እያለፈ በቀጥታ ኮረም ሄደ ። ከዚያ ሲመለስ የአላማጣን ፥ የቆቦን ፥ የጕብዬን ፥ የዳዊን ፥ የወልዲያን ፥ መጠለያዎች ጐብኝቶ የደሴንና የሐይቅን በመዝለል ወደ አሳይታ አመራ ። በዚህኛው መሥመር ፥ ሠርዶን ፥ ሎጊያን ፥ ባቲን አዳረሰ ። አሁንም ጨፋንና ከሚሴን አልፎ ሮቢን ከጐበኘ በኋላ ወደ ሐይቅ የሚመለሱ መሆናቸውን ለሹፌሩ ነገረው ።
	《በአንድ አግጣጫ እያዳረስናቸው ልንሄድ እንችል ነበር እኮ ። በከንቱ ነው ነዳጅ ያቃጠልነው》አለ ነገሩ ያልገባው ሹፌር ጕዞአቸው እንደ እብድ ሩጫ ከወዲያ ወዲህ ሆኖበት ።
	《ዋናው ቁም ነገር ነዳጅ አይደለም ። ቅድሚያ የሚሰጣቸው አሉ》ሲል ማስረሻ በመኰሳተር መለሰለት ።
	《ለችግሩ እንደሆነ ሁሉም አንድ ዓይነት ናቸው 》አለ ሹፌሩ በማቅማማት ። 
	《አይደለም ! 》ማስረሻ ሳይታወቀው ጮኸ ።
	በእርግጥ ለእርሱ አልነበረም ። ሙሔ ቆሬ አለመኖሩን እንዳረጋገጠ ማስረሻ ሦስት ዓይነት ግምት መጣበት ። አንድ ፥ ምናልባት ሞቶ ይሆናል የሚል ነው ። በደብዳቤ እንደ ለመነው በሕይወት ሊደርስለት አለመቻሉ ቢያሳዝነውም ፥ ፊት ለፊት የመገናኘቱ ጭንቀት እልባት ይሰጠዋል ። ከሁሉም የፈራው ይህንን ነበር ። ሁለተኛ ፥ ወደ ዳገታማ ወጥቶ ወይም ከአንድ 




ዘመድ ዘንድ ተጠግቶ ይሆናል የሚል ነው ። ሕይወቱ ተርፎ ቤቱ ለመመለስ ያብቃው እንጂ በተመቸው ጊዜ እርዳታ ይልክለታል ። ግን ይህ ሁሉ ሳይሆን ቀርቶ በአንደኛው መጠለያ ውስጥ እንዳለስ ? ከመቃብር የወጣ ዐጽም የሚመስለው አካሉ እየተውተረተረ ጣቱን ቀስሮ ፥《አንተ የኔው ልጅ ማስረሻ አይደለህም ? ወይስ ስላልወለድኩህ ነው ? ለመሆኑ ሰው ነህ አውሬ ?》እያለ ሲመጣበት ታየው ። ምስቅልቅል የጕብኝት መንገድ የቀየሰው የዚህን ግጥጥሞሽ ጊዜ በተቻለ መጠን ለማዘግየት ነበር ። መጠለያ የሚገባ ከሆነ በጣም ርቆ የሚጓዝበት ምክንያት የለም ። ሌላው ቢቀር መቸም ኮረም ድረስ አይሄድም ። ምን ሊሠራ ? ስለዚህ ነበር ማስረሻ ጕብኝቱን ከኮረም የጀመረው ። ከዚያም የመጠለያ ጣቢያዎቹ ከቆሬ ያላቸውን ርቀት በማነፃፀር እየቀረበ መጣ ። 
	አሁን ከሚሴ ፥ ጨፋና ደሴ ብቻ ቀሩት ። የትኛውን እንደሚያስቀድም ተቸገረ ። ለቆሬ ከሦስቱም የሚቀርበው ከሚሴ ነው። ነገር ግን ብዙ ሰዎች በሚያውቃቸው አካባቢ መካከል ተመጽዋች ሆነው መታየት አይፈልጉም ። አገር ጥለው የሚሰደዱትም ለዚህ ነው ። ሙሔም አርሶ ፥ አምርቶ ይኖርበት የነበረውን መጠለያ አልፎ ራቅ ብሎ ቢሄድ አያስደንቅም ። እርግጠኛ አልሆነም እንጂ የሠርጉ ዕለት ደሴ ከተማ በወይዘሮ ምንትዋብ ግቢ ቆሞ የድግስ ትራፊ ሲለምን ያየው መስሎት አልነበር ? ማስረሻ እንደ አዲስ ነገር ሰቀጠጠው ። መጫወቻ እንደ ጠፋበት ልጅ ከመዳፉ ላይ ምራቁን ትፍ ብሎ በማፈናጠቅ አግጣጫ መምረጥ እስከሚቃጣው ድረስ ካመነታና ከተጨነቀ በኋላ ፥《የማይቀር ከሆነ ብወጣው ይሻላል》ሲል መደዳውን ለመጨረስ ወሰነ ።
	ከሚሴን በደህና ወጣ ። ጨፋና ደሴ ቀሩ ። እያላበው ዓይኑ እየተቅበዘበዘ የጨፋውን ጕብኝት ሲጨርስ እፎይ አለ ። አሁን ቍርጡን የሚለየው አንድ ብቻ ነው ። የደሴው ። ስሜቱ እንደ ምጥ ድርብ ሆነበት ፡ በአንድ በኩል ስንት ወራት ጭንቅ አግርዞ  በመጨረሻ የመገላገል ተስፋ ይታየዋል ። በሌላ በኩል ፥ ሕያውም በድንም መገላገል ስላለ የመጨረሻው ቅጽበት ሥጋት ቀስፎ ያዘው ።
	የሐረጎን ተራራ ወጥቶ በሸዋ በር በኩል የደሴ ከተማ ከፊቱ ሲንጣለል ፥ በእግሩ ተጕዞ የወጣ ያህል ሰውነቱን ላብ




   
አጥምቆት ነበር ። መንፈሱ ሲታወክ የሚነሣበት ራስ ምታት አናቱን ይፈልጠው ጀመር ።
	በአረብ ገንዳ መንገድ ጦሳ መድኃኒት ቤት ቫይናክ ገዝቶ ሲመለስ ፥ ከመደዳው ቤት ግድግዳ ተጠግቶ ምጽዋት ከሚጠይቅ ችግረኛ ጋር ዓይን ለዓይን ተጋጠሙ ። በመካከላቸው አንድ ሠላሳ ሜትር ያህል ርቀት አለ ። ነገር ግን የፀሐይ ጨረር ያረፈበት የሰውየው ፊት በሚገባ ይለያል ። በሠርጉ ቀን ያየው የሙሔ  ፊት ነው ? ወይስ አይደለም ? እርግጠኛ መሆን አልቻለም ። ዕድሜና ችግር እንደ ውኃ ሸርሽረው ቅርጹን ፥ ወዙን ለውጠውታል ። ዝናም ፥ ጐርፍ ፥ ነፋስ ፥ ሐሩር በዘመናት ብዛት የቆየውን መልክና ወዝ እየበላ እንደሚጨርሰው ሁሉ ፥ የሰውየውም ወዝና ፥ ሸንተረርና ድርቀት ተተክቶበታል ። ግን እንደ ጦሳ ተራራ ቁመናው ፥ ገጽታው ያስታውቃል ። ቀስ ብሎ ለማረጋገጥ ዘወር አለ ። ችግረኛው አሁንም ዓይኑን አፍጥጦበታል። ፊቱን መለስ አድርጎ ጥቂት ቆየና አሁንም ዘወር ብሎ አየው ። ቅንድቡ ሳይሰበር አሁንም እንዳፈጠጠበት ነው ። እነዚያ ሁለት ዓይኖች እንደ ጦር ተቀስረው በእርሱ ላይ የተነጣጠሩ መሰለው ። ሆነ ብሎ ነው የሚከታተለኝ ? ወይስ የራሴው ሕሊና ነው በእርሱ ተመስሎ የሚያሳድደኝ ። ሂዶ ለማረጋገጥ ከጀለ ። ግን ያችን ሠላሳ እርምጃ የሚያቋርጥ ድፍረት ከመላ ሰውነቱ ተጨምቆ አልወጣ አለ ።
	《ሂድና ፥ የዚያን ሰውዬ ስም ጠይቀህልኝ ና !》አለው ሹፌሩን ፥ አሁንም ያፈጠጡበትን ዓይኖች ሰረቅ አድርጎ  ተመለከተ ።
	《ሙሔ ይባላል》አለ ሹፌሩ ሲመልስ ።
	《እህ?》ማስረሻ ድምፁ ድንገት ከዳው ። ከቦርሳው ገንዘብ አወጣ ።《ሂድና ይህንን ስጠው》አለ ።
	ሹፌሩ ገንዘቡን ጨብጦ እንደ ጉድ ተመለከተው ።
	《ምነው ?》
	《ባለ ሃምሳ ብር ነው እኮ !》
	《አውቄአለሁ !》
	እንግዲህ የደሴ መጠለያ ጕብኝት አያስጨንቀውም ።




	ከጥቂት ጊዜ በኋላ ማስረሻ ገንዘብ የሰጠው ችግረኛ ፥ ከተቀመጠበት ተነሥቶ በበትሩ መሬቱን እየዳሰሰ ፥《እንደኔ ካለው የቀን ጨለማ ያድናችሁ》እያለ ልመናውን ለመቀጠል ወደ ሌላ ሠፈር አመራ ።



፮

	ሲታመስና ሲበጠበጥ በሰነበተው በደሴ መጠለያ ማስረሻ የተደረገለት አቀባበል ከሌሎች የተለየ ነበር ። ስለ ጕብኝቱ አስቀድመው የሰሙት የመጠለያው ኃላፊዎች ከአንድ ቀን በፊት ጀምሮ በተቻለ መጠን ተዘጋጅተዋል ። በግልጽና ፊት ለፊት ጐልተው የሚታዩ የጽዳት ጉድለቶች እንዲሻሻሉ ተደርጓል ። ውኃ በገፍ ተለቆ ብዙዎቹ ችግረኞች ልብሳቸውን እንዲለቀለቁ ገላቸውንም እንዲታጠቡ ተነግሯቸዋል ። ምግቡም ከወትሮው ጥቂት ሻል ብሎ ተሠርቷል ። ችግረኛው ግን በበኩሉ ወሬውን እንደ ሰማ በዚህ እንደ አንድ ቀን ግብር ሳይደለል ስለ ራሱ ችግርና ጭንቀት ነበር ሲወያይና ሲመካከር የቆየው ። ለዚሁም እሱን ፥ መስለው እሱን ሆነው ጉዳዩን የሚያስረዱለት ሽማግሌዎች መርጦ መድቧል ።
	ከቅርብ ጊዜ ወዲህ የደሴ መጠለያ ችግረኛ ከራሱ የረሃብ ብሶት ፥ ከፈራረሰ ቤቱ ፥ ከአለቀ ቤተሰቡ ኃዘን በሌላ ተጨማሪ ንዴትና ቁጣ ሲብገነገን ሰንብቶ ነበር ። ምክንያት ነበረው ።
	አስቀድሞ እንደ ሠጋው ፥ ዕርዳታው በተለይም የበሬ መግዣው ገንዘብ በትክክል የማይዳረሰው ሆነ ። እያንዳንዱ ችግረኛ የበሬ መግዣ ቢያንስ — ቢያንስ ሠላሳ አርባ ብር ይወስዳል ። አንዳንዱ ችግረኛ ገንዘቡን ከእጁ ካስገባ በኋላ አፍንጫህን ላስ ብሎ ይፈተለካል ። ግን የት ሊገባ ? ነገም ከርሞም ምስለኔና ጭቃ ሹም እጥፍ ድርብ እንደሚያስተፋው          




ያውቃል ። ይህም ባይሆን አብዛኛው የወሎ ባተሌ ገበሬ የገባውን ቃል ማጠፍ አልለመደበትም ።
	በዚያ ላይ ደግሞ ከዋግ ፥ ከወረይሉ ፥ ከዋድላ ደላንታ ፥ ከባቲ ፥ ከአምባሰል ፥ ከየጁ ድረስ የመጣ ችግረኛ አለ ። ታዲያ ምስክር ከየት ሊወልድ ነው ? በመካከሉ የራስ አሊ ወሌና አልጋ ወራሽ ቤተሰብ አሽከሮች በሚያውቁበት እርስ በእርስ ምስክርነት እየተጠራሩ የዕርዳታውን ገንዘብ ይሻሙት ገቡ ። ደሃው ገበሬ የአንድ ጥማድ መግዣ ሳይደርሰው እነርሱ በሽህ ብር ቤት አጋበሱ ። ችግረኛው በዚህ ከንፈሩን እየነከሰ ሲያርር ማኒንጃይተስ በሽታ ገብቶ ያንን አስፈሪና አሰቃቂ የሞት ሸለቆ አልፎ የመትረፍ ቅንጣት ተስፋ ያደረበትን እያጣደፈ ያግዘው ጀመር ። ትኵሳቱ ፥ ከንዳድና ከተስቦ የባሰ ሲኦል ቃጠሎ ነው ። ከውስጥ ደግሞ አንጐል ያሳብጣል አሉ ። ከዚያ አንገት ድርቅ ብሎ መቅረት ነው ።
	ማስረሻ ፥ የሙሔን ነገር የተገላገለ መስሎት ሕሊናው ትንሽ ቀለል ብሎለት ወደ ደሴው መጠለያ የመጣው ይህንን የመሰለ ሁናቴ በሰፈነበት ወቅት ነበር ።
	ከዚያም ከመጠለያው እንደ ደረሰ እንደ ጨፈቃ የተገጠገጠው ችግረኛ አቤቱታውን አደባለቀው ።
	—አቤት ፥ አቤት ! አቤት አለቅን ፥ አለቅን ! አለቅን !
	—አቤት ፥ አቤት ፥ አቤት ! የመንግሥት ያለህ ! የንጉሥ ያለህ !
	የችግረኛው ጩኸት ከግቢው አልፎ በአየር ሠረገላ ላል በመስፈን ፥ በዘመናት ሁሉ በወሎ ሕዝብ ላይ የደረሰውን ሁሉ ሲታዘቡ ለኖሩት የጦሳና የአዘዋ ገደል ተራሮች የደረሰ መሰለ ። በሰማዩ ላይ ወደ ተንጠባጠበው የበልግ ትራፊ ደመና ፥ ከርሱ ስር እየበረሩ ቁልቁል ወደሚመለከቱት አዕዋፍ ዘለቀ ።
	《ምን ሆነዋል ?》ሲል ማስረሻ ጆሮውን በመዳፉ መድፈን እየቃጣው የጣቢያውን ኃላፊ ጠየቀ ።
	《እኛ መቸም የቻልነውን ያህል እያደረግን ነው ። የገባውንም በሽታ በቁጥጥር ሥር ለማዋል ተቃርበናል ። እነሱ ግን 



በትንሹም በትልቁም ሆድ ይብሳቸዋል ። ባልሆነ ነገር እየሞሉ የሚጠመዝዟቸው አይጠፋም ይመስለናል ። ተማሪዎቹ የማይገቡበት ነገር የለ ። ለችግረኞች ነፃ አገልግሎት እንሰጣለን ይላሉ ። ሲከለክሏቸው ደግሞ ሰላማዊ ሰልፍ ያደርጋሉ》ሲል የመጠለያው ኃላፊ መለሰ ።
	—አቤት ፥ አቤት ፥ እግዚኦ ፥ እግዚኦ ! የመንግሥት ያለህ! ጩኸት በመከታተል አስተጋባ ።
	《ምን ሆናችሁ ! እስቲ ረጋ በሉ ። እንዲሁ በጩኸት ይሆናል እንዴ ? ችግራችሁን በጥሞና ተናገሩ ።》
	—ምን በበደልን ነው እንዲህ ያለ ግፍ የሚፈጸምብን ?
	—ኧረ ሰውን ባይሆን ጡር ይፈራ !
	—ሥቃያችን ከሚበዛ ፥ ሞታችን ከሚከፋ ምናለ እንደሚሆን ጨርሳችሁ ብትገላግሉን ።
	—ወሎ መሬቱን እንጂ ሰውስ የተፈለገም አልመሰለን ! —ችግረኛው ማታውኑ የተማከረበትን ትቶ ሁሉም በየበኩሉ እንዳመጣለት ይናገር ጀመር ። መደማመጥ ቀረ ።
	《አሁንምኮ ልክ አይደላችሁም ።》ማስረሻ በጭንቀት እጁን አወዛወዘ ።《ይሄ—ይሄ ደርሶብናል ። ይሄ ቢሆን ይሄ ነው ! ብሎ በፈርጅ በፈርጁ ማስረዳት እንጂ እንደ እብድ ገበያ ሁሉም እንዳሻው ቢጯጯህ ምንም ፋይዳ የለውም ።》
	《እውነታቸውን ነው ጃል 》አለ ከወደፊት በኩል የቆመ አንዱ ።《ሰዎቻችን ያስረዱ ። ወዲህ ቅረብ እንጂ ! አይዋ አሊ ጋዝ ፥ አይዋ ፈጠነ ፥ አይዋ ሙሔ !》ብሎ ሰውየው ሲጠራ ማስረሻ ክው አለ ። ሰውነቱን ነዘረው ።
	《ሙሔ የሚባል አለ ከዚህ መጠለያ ?》ሲል ማስረሻ አዲስ ድንጋጤ ባፈነው ድምፅ የመጠለያ ኃላፊውን ጠየቀ ። 
	《የወሎ ስም ሣር ቅጠሉ ሙሔ ብቻ ነው ። ከዚህ ስንኳ ብዙ ናቸው ያሉት ።》
	—አረብ ገንዳ ያየሁትም እንደዚሁ ሞክሼ ይሆን ? —የሚል ሐሳብ አደረበት ።



፯
ሙሔ አቤቱታ ለመስማት ከተሰበሰበው ሕዝብ መካከል የተገኘው ስሙ ከመጠራቱ በፊት ነበር ። ዓይኑ በማስረሻ ላይ ሲያርፍ ሰውነቱ ስንጥቅ አለበት ። ከኋላ በኩል ስለ ነበር ራቅ ብሏል ። በመጀመሪያ ጥርጣሬ ብቻ ነበር ።—እሱ ነው? አይደለም ? ምን ጊዜ እንደዚህ አረጀ ? የትናንቱ ጮርቃ ልጅ? ወላጆች ቤተሰቦች ቤተዘመዶች በዕድሜ ከእነርሱ በታች የሆነውን ሁሉ ልክ እንደ ተለዩበት ጊዜ ሳይለውጥ የሚያገኙት ይመስላቸዋል ። ወይም ሳይለወጥ ዘውትር እንዲያገኙት ይፈልጋሉ ። እንደ ትናንቱ እንደ አምናው ዛሬም ለማቈላመጥ ፥ ጆሮውን እየቈነጠጡ ለመጫወት ። ሙሔም ፥ በዓይነ ሥጋ ከተገናኙ አሥር ዓመት ማለፉ ፥ አሥር ዓመትም ረጅም ጊዜ መሆኑ አልታሰበውም ።—ታዲያ ምነው እንዲህ ገረጀፈ ? እንደኔው አብቅቶ የለ ? ኧረ ማስረሻ አይደለም ! እሱ እንዲህ ያረጀ  እኔ ምን ሆኛለሁ ማለት ነው ? አንገቱን ሰገግ አድርጎ በመንጠራራት እስከ ደረቱ ድረስ አየው ። ማስረሻን ለመምሰሉ ጥርጥር የለውም ። ከግንባሩ እስከ አገጩ ፥ ከዓይኑ ቅድ እስከ ከንፈሩ ፥ ትከሻው መጕበጡ ፥ አገጩ ሾጠጥ ማለቱ የእሱው ነው ። እንዲያው ከማርጀቱ በስተቀር ። ከዚያም የሙሔ ዓይን ወደሚያስታውሰው ምልክት አተኰረ ። አዎ ! ያች የማርያም ስሞሽ ምልክት በቀኝ አገጩ ላይ አሁንም በሩቅ ጠቁራ ታስታውቃለች ። ከተለመደው የማርያም ስሞሽ የተለየች ነበረች ።
	ጣቢያው በዝርዝር የሚጐበኝ እንደሆን በየሥራ ቦታቸው ላይ እንዲገኙ ተብሎ የምግብ ቤት ሠራተኞች ወደፊት ቀርበው ማስረሻን ለመቀበል ስላልተፈቀደላቸው ፥ በየአቅራቢያቸው ከችግረኛው ጀርባ እየተሰባሰቡ ቆመው ነበር ።
	《ለመሆኑ እኒህ ሰው ማናቸው ?》ሲል ሙሔ በአጠገቡ የነበረው የአንድ ክፍል የምግብ ሥራ ኃላፊ ጠየቀው ።
	《አዲሱ ሹም ናቸው። እነዚያኞቹ ከተሻሩ በኋላ የተሾሙት ።》
	《እሱንማ መቼ አጣሁት ። ግና ማን ይባላሉ ማለቴ ፥ እንጂ ።》ሙሔ ጥርጣሬውን የሚያስተባብል መልስ ጠብቋል።




	የአንደኛው ምግብ ማብሰያ ኃላፊ አካከከ ።   《እምም ፥ አሥራት ? አስረስ?? መሸሻ ? ወደዚህ ገደማ ነው ስማቸው ።》
	《ማስረሻ ነው ?》ሙሔ ያሉታ መልስ እየጠበቀ ጠየቀ ።
	《እ? ነው ? ማስረሻ ? ነው መሰለኝ ።》
	ሙሔ《ወቸው ጉድ ! 》እያለ ተነጥሎ ወደ ጓሮ በኩል ሄደ። የፀሐይ ጨረር ከዓይኑ ላይ እንዳረፈ ያህል ፥ ከማስረሻ ጋር ፊትለፊት መተያየት አልተቻለውም ። ሐሳቡ ተከፈለበት ። ዋለለበርት ። ከመጠለያው ጓሮ አጥር ጥግ ከድንጋይ ላይ ተቀምጦ በስንጥር መሬቱን እየጫረ እጅግ በመረረ የትካዜ ሐሳብ ውስጥ ሰመጠ። 
	—ደብዳቤው ደርሶት ይሆን ወይስ ሳይደርሰው ነው ? ደርሶት ከሆነ አውቆ የተወኝን ምን አድርግ ብዬ ነው በሕዝብ ፊት እንዲሳቀቅ እንዲበሳጭ የማደርገው ? አሳደግሁት እንጂ አልወለድኩት ። እኔም እራሴ ለወልድኳቸው ልጆቼ አልኮንኩ ። በየሜዳው በትኛቸው አይደል ከዚህ የደረስኩት ። ኦሆሆ ! ታዲያ ምን አደርግ ብዬ ነው የማስቸግረው ? ቁመናው ይኑር እንጂ እንዳሻው ይሁን ። የልጆቼን ዕድል ለልጆቹ አይስጣቸው ። ለማሳቀቅ ፊቴን አላሳየውም ። ኦሆሆ ! ኧረ ምን አድርግ ብዬ ?! ደብዳቤው አልደረሰው እንደሆነም እሱ ባይልልኝ ነው ። ታዲያ ጣረ ሞት መስዬ በድፍን የወሎ ችግረኛ ፊት የማስደነግጠው ፥ የማሳፍረው ምን ምህኛት አለ ? ከሆነ ቀስ ብዬ ለብቻው ብገናኘው ስንኳ ይሻላል እንጂ ! ለማንኛውም እንዳሻው ። ክፉ አይንካው ብቻ ።
	ሙሔ ካቀረቀረበት ቀና ሲል ሁለት ወፎች ሣር እያመላለሱ በግራር ዛፍ ላይ ሲሠሩ አየ ። በመገረም ራሱን ነቀነቀ።《ሰው ከወፍ አንሶ ጐጆ አልባ ይሁን !?》
	ሙሔ ፥ የታጠፈ አንጀቱ በሰቀቀን እየተኰማተረ ለረጅም ጊዜ ብቻውን ተቀምጦ ቆየ ። ማስረሻን ለብቻው ለመገናኘት ግን ዕድል አላጋጠመውም ።
	ማስረሻ ከመጨነቁ የተነሣ ነጭ ላብ ወደ ግራ ባጋደለው ጆሮ ግንዱ ኩልል ብሎ እየወረደ ፥ ዓይኑ እየተቅበዘበዘ ፥ ችግረኞቹ ለሚናገሩት ሁሉ ፥《ግድ የለም በእኔ ይሁንባችሁ》የሚል ቃል በጥድፊያ ደጋግሞ ከደረደረ በኋላ ወደ አዲስ አበባ ተፈተለከ ።
	ሕሊናውን እንደ ጦር ከሚወጋው ከሙሔ ዓይን ያመለጠ መስሎት ።





ምዕራፍ አራት
	《የቀድሞ ባለሥልጣኖች በፈቃዳቸው እጃቸውን ሰጡ ።》	
	《በትናንቱ ዕለት ቀደም ሲል ከጦር ኃይሎች ፥ ከፖሊስ ሠራዊትና ከብሔራዊ ጦር ማስተባበሪያ ኮሚቴ በታወጀው መሠረት ተፈላጊዎች ናቸው በመባል ስማቸው ከተገለጠው ባለሥልጣኖች መካከል ... በፈቃዳቸው እጃቸውን ለደርጉ የሰጡ መሆናቸውን የደርጉ ቃል አቀባይ ትናንት አስታውቋል.....》		
 							አዲስ  ዘመን  ጋዜጣ 
							ሐምሌ ፥ ፲፱፻፷፮ ዓ.ም.
	ማስረሻ ከወሎ ሸሽቶ የመጣበት አዲስ አበባ የሚያጽናና ምሽግ ሆኖ አላገኘውም ። ገና በሚገባ ያልተገነባው የልጅ ጉግሣ ኮሚቴ በመፈራረስ ላይ ነበር ። ከውጭ አገር ተጠርቶ የመጣው ሹም ደመቀ ፥ ሥራውን ለቅቆ እንደገና ወደ ዋሽንግተን ተመልሷል ። እርሱን የተካው ሹም ኃይለ ማርያም ፥ በማዕበሉ ውስጥ ለመግባት ፈራ ተባ የሚል ይመስል በአሜሪካ የሚያደርገውን ጕብኝት አራዝሟል ። በቀድሞው ኮሚቴ ውስጥ የነበረውና በአዲሱ አቃቤ ሹም እንደገና የተመረጠው ሹም ጥዱ ከናካቴው ሥራውን አልጀመረም ። የልማት ሹም የሆነ አቶ አምኀ የስንብት ደብዳቤ አቅርቧል ። አንድ ወር ባልሞላ ጊዜ ውስጥ ይህ ነው ተብሎ ወደማይለይ ሹመት የተዛወረው ልጅ ወልደ ገብርኤል ቤተሰቡን ለማምጣት ወደ አውሮፓ ከሄደ ረጅም ጊዜ ሆነው ። እንደዚሁም ፥ እንደተሾመ በጋዜጣ ላይ 




ውርጅብኝ የወረደበት የኮሚቴው አፈቀላጤ አቶ ሠመረ ጓዙን ለማምጣት ለጥቂት ቀኖች ወደ ጐረቤት አገር ሄደ ።
	ጥቂት ቀኖች ብዙ ወራት ሆኑ። ከመጀመሪያው አንሥቶ ነገሩ ሁሉ ያላማረው ፥ በንጉሡ ትዕዛዝ የቀድሞ ሥራውን እንዲቀጥል የተደረገው ዶክተር ዮናስ ከመጋቢት ወር አንሥቶ ሲያንገራግር ከቆየ በኋላ በመጨረሻ በሰኔ ወር ሥራውን ለቀቀ። ችግሩ በስንብት ብቻ አላበቃም ። በመጀመሪያው የሰሜኑ ክፍለ ጦር ንቅናቄ ወዱ አሥመራ ከተላኩት መልእክተኞች አንዱ የነበረው የአዲሱ ኮሚቴ አባል ሹም ጀኔራል ገረመው ፥ የአሥመራ ወታደሮችን ሊያሳፍን ነበር የሚል ክስ ቀርቦበት በጦር ኃይሎች ታሠረ ። በያዙት ቁልፍ—ቁልፍ ቦታ ልጅ ጉግሣ ይተማመንባቸው የነበሩ ብዙ ከፍተኛ መኰንኖችም ጐፋ ሠፈርና አራተኛ ክፍለ ጦር ገቡ ። ልጅ ጉግሣ ከጸጥታ አስከባሪ ቡድኑ ጋር ብቻ የቀረ መሰለ ። ሥልጣን የት ነው ያለው? የሚያውቅ ጠፋ ። ልጅ ጉግሣና መለዮ ለባሾች የተፋጠጡ መሆናቸው ግን ያስታውቅ ነበር ።
	ማስረሻ የተሾመበት አዲሱ ኮሚቴና የአዲስ አበባ ሁናቴ የሚገኘው በዚህ ዓይነት ነበር ። ማስረሻ ለኮሚቴ ስብሰባ አልተጠራም ። ዋና ሹም ስላልሆነ ለኮሚቴ ስብሰባ እንደማይጠራ ያውቀዋል ። ቦታው አሁንም ሰው አልተሾመበትም ። ስለዚህ መመሪያ የሚሰጠው ሰው በአቅራቢያው የለም ። ለዕርዳታው ተባባሪና አስፈላጊ የሆኑት መሥሪያ ቤቶች ብዙ ናቸው። ካለነርሱ ምንም መሥራት አይቻልም ። ግን አንዳንዶቹ ኃላፊ የላቸውም ። ቢኖራቸውም ከምክትል ሹም ጋር ግዴታ ለመግባት የሚፈሩ ይመስል ጥያቄውን አድበስብሰው ይመልሱለታል ። የአቃቤ ሹሙ ዕርዳታ የግድ የሚያስፈልገው ሆነ ። አስፈላጊውን ትዕዛዝ ለየመሥሪያ ቤቱ ቢያስተላልፍለት ነገሩ መልክ ይይዛል ። ወይም ደግሞ ምን ማድረግ እንደሚባለው መመሪያ ይሰጠዋል ። ግን ሁለቱም አላገኘም ።
	ለልጅ ጉግሣ ልዩ ፀሐፊ ብዙ ጊዜ እየደወለ ቀጠሮ ጠየቀ ። በቴሌፎን ለማነጋገር ስንኳ ። አንድ ጊዜ ስብሰባ ላይ ናቸው  ። በቴሌፎን ማነጋገር አይችሉም ። ሌላ ጊዜ የሉም ። የት ሄዱ? ቤተ መንግሥት ። ወይም አስቸኳይ ጉዳይ አጋጥሞአቸው ወጣ ብለዋል ። መቸ ይመለሳሉ ? አይታወቅም ። ምን ተሻለ ? እስቲ እንግዲህ ከሰሞኑ መጠየቅ ነው ።



           
ማስረሻ ጠበቀ ። የሠራተኛው ሥውር ዓይን እየገረፈውና እየገላመጠው ቢሮ ገብቶ ከግድግዳ ጋር ተፋጥጦ ይውላል ። የሚቀርብለት ብዙም ሥራ የለም ። በቀን አንድ ሦስት የሚፈረሙ ወረቀቶች ቢመጡለት ነው ። የቴሌፎን ደወል ስንኳ ብርቅ ሆነበት ። የካርታና የአረቄ ጓደኞቹ ሆነ ብለው የሸሹት ይመስል አይደውሉለትም። ወይስ አዲሱን ቍጥር ሳያውቁት ቀርተው ይሆን ? አንድ ሁለቱን ደወለና ሊያነጋግራቸው ሞከረ። በአጭር ሰላምታ ዘጉት ። ቢቸግረው የእንግሊዘኛ ልብ ወለድ መጽሐፍ ይዞ እየገባ ሲያነብ መዋል ጀመረ ።
	አንድ ቀን በመሥሪያ ቤቱ ግቢ ውስጥ ከወትሮው የተለየ እንቅስቃሴ ታየ ። ሠራተኞች ከአንድ ክፍል ወደ ሌላ ይመላለሳሉ ። በየመተላለፊያው ይንሾካሾካሉ። ብዙ ሰዎች ከውጭ ይመጣሉ ። ከጥቂት ጊዜ በኋላ ከውጭ የሚመጡትም በየቢአቸው የነበሩትም ሜዳው ላይ መሰብሰብ ጀመሩ ። ማስረሻ ይህን ሁሉ በመስኮት በኩል ከተመለከተ በኋላ ተላላኪውን በደወል ጠርቶ ጠየቀው።
	《ምንድን ነው እሱ ?》
	《ምኑ ጌታዬ?》
	《ግርግሩ ።》	
	《ኧረ ሰላም ነው ጌታዬ ።》
	《ታዲያ ሠራተኛው ሁሉ ከቢሮው እየወጣ ለምን ሜዳ ላይ ይሰበሰባል? ከውጭስ የሚጐርፈው ሰው ምንድን ነው ?》
	ተላላኪው ጥቂት አቅማማ ።《እሱማ ለመመካከር ነው》ሲል መለሰለት ።
	《የምን ምክክር ?》— ማስረሻ ይነሣልን ሊሉ ነው? — የሚል ሐሳብ መጣበት ።
	《እሱንማ ምኑን አውቃለሁ ጌታዬ ?》
	《ለመሆኑ ማነው ይህንን ሁሉ የሚሠራ?》
	《ምኑን ጌታዬ?》
	《የሚሰበስብና የሚመክር።》

	《ሠራተኛው በሙሉ ነው ። ኧረ እንዲያውም ከጐናችን ያሉት የሁለት መሥሪያ ቤቶች ሠራተኞች ጭምር ናቸው ።》
	《ቢሆንም ። ሁሉም ሠራተኛ እንደ አንድ ልብ አስቦ በአንድ ጊዜ አይነሣም ። የሚያስተባብረው ሰው መኖር አለበት ። እነማን ናቸው እነሱ ነው ጥያቄዬ ?》
	ተላላኪው መልስ ሳይሰጥ ለመውጣት ፊቱን ወደ በሩ መለሰ ።
	《ቆይ ! ንገረኝ እንጂ!》የማስረሻ አነጋገር ትዕዛዝ —ቀመስ ነበር ።
	《ምኑን ልንገርዎት ጌታዬ?》የተላላኪውን ጭንቀት ከፊቱ ላይ ይነበባል ።
	《አይዞህ ለክፋት አይደለም ። ብንማከርበት እኔም ጠቃሚ አስተያየት ልሰጣችሁ እችላለሁ።》
	ተላላኪው አንገቱን አቀርቅሮ ዝም አለ ። ማስረሻ በማስጠንቀቅም ፥ በማባበልም ብዙ ከወተወተ በኋላ ፥《እንልኩዎት ሁሉም ሠራተኛ ነው ። ግና —》ተላላኪው ፊቱን እየጨፈገገ የሦስት ሰዎች ስም ነገረው።
	《እስቲ ጥራቸው》አለ ማስረሻ ትንሽ እንደ መኰሳተር ብሎ ።
	አሁን በግቢው የተሰበሰበው ሰው ብዛት መጠነኛ ገበያ አክሏል ። ሁካታው በዚያው ልክ ደርቷል ። ተላላኪው ወዲያውኑ ተመለሰና ፥ 《ስብሰባ ላይ ነን አሉ ጌታዬ》አለው።
	《አንመጣም እምቢ ነው የሚሉት ?》
	《ስብሰባ ጀምረናል ነው ያሉት ጌታዬ ።》
	《ወቸው ጉድ ! ባጭሩ ትዕዛዝህን አንቀበልም ማለታቸው ነው !》ሲል ማስረሻ ጮኸ ። የተጠራቀመ ብስጭትና ሰቀቀኑ በንዴት ስሜት ገነፈለ ። ራሱ ሂዶ ልክ ልካቸውን ሊነግራቸውና ስብሰባውንም ሊበትን ከጀለው ። ግን የባሰውን ውርደት ቢያከናንቡትስ ? ግን እንዲሁ ከተዋቸው ደግሞ ነገ አንድም ሠራተኛ አይታዘዘው ። ኃላፊነቱን መወጣት ካልቻለ ደግሞ ከወንበሩ ላይ ምን አስቀመጠው? በተሾመበት መሥሪያ ቤት





መንግሥትን የሚቃወም ስብሰባ ሲደረግ አድማ ሲካሄድ ዝም ብሎ ከተመለከተ ራሱን አያስጠይቀውም? ሁለት ጊዜ እጁን ወደ ቴሌፎኑ እየዘረጋ መለሰ ። በየሥፍራው የሚፈነዳውን እንቅስቃሴ ለመግታት የልጅ ጉግሣ የጸጥታ አስከባሪ ቡድን እርምጃ ከመውሰድ አይመለስም ። የኮሚቴው ብዙዎቹ አባሎች የተሰናበቱትም ቡድኑ በሚፈጽመው ተግባር ባለመስማማት ነበር ። ሕዝብን የበለጠ ያስቆጣል የሚል አስተያየት ነበራቸው ። ማስረሻ ለጥቂት ጊዜ ተቸገረና ግንባሩን በመዳፉ እየፈተገ ቴሌፎኑን አንሥቶ ደወለ ። ለልጅ ጉግሣ ጸሐፊ ነበር ።《ምንም አይደል አትሥጋ ። ብቻ ቢሮህ ውስጥ እንደሆንክ ራስህን ጠብቅ》ተባለ ። ምን ማለቱ ነው ? እኔን እንዳይገሉኝ ማለቱ ነው? ተላላኪው ወደ ስብሰባው ሂዶ ስለነበር የቢሮውን በር ከውስጥ ቆለፈ ። መስኮቱንም ለመዝጋት ሄዶ ከስብሰባው ፊት ለፊት ስለሆነበት በፍርሃቱ እንዳይዛበቱበት በማለት ተወው ። የስብሰባው ንግግር በሩቅ ይሰማዋል ። ጭብጨባው ጐልቶ ያስተጋባል ። ነገሩን መስማት ፈለገ ። መስማትም አልፈለገም ። በእርሱ ላይ የሚዛበቱ እንደሆነስ ? — የተማረ ቅጥረኛ ፥ ለሀብት ሲል የመኳንንት ልጅ ያገባ ፥ የአዲሱ የመሳፍንት መንግሥት ባለሟል — እያሉ ሲያብጠለጥሉት ዝም ብሎ ሊያደምጥ ነው?《ሁሉም ነገር እናቱን !》ሲል በቡጢ ጠረጴዛውን መታና የእንግሊዘኛ ልብ ወለድ መጽሐፉን አውጥቶ ማንበብ ጀመረ ።
	አሥር ደቂቃ ባልሞላ ጊዜ ውስጥ ማስረሻ እንደ ገመተው የከባድ መኪና ድምፅ ተሰማ ። የልጅ ጉግሣ የጸጥታ አስከባሪ ቡድኖች ግቢውን አለበሱት ። ላንዳፍታ ግቢው ጸጥ አለ ። ማስረሻም ከመስኮቱ በኩል ተጠግቶ አዳመጠ ። አንድ ሰው ተናገረ ። የጸጥታ አስከባሪዎች መሪ መሆን አለበት ። እንደ ንብ የሚተም ድምፅ አስተጋባ ። ቀጥሎ ሌላ ሰው ተናገረ ። አንዳንድ ዐረፍተ ነገሮችና ሐሳቦች ተቀነጫጭበው ተሰሙት — ማኅበር ለማቋቋም እንጂ ጸጥታ አላደፈረስንም .... እንደ ድሮው መቀለድ ቀርቷል ... መብት የላችሁም ከተባልን ፥ እኛው መብታችንን እናስከብራለን .... ጭብጨባ ቀጠለ ።
	የሌላ ተናጋሪ ድምጽ ሲሰማ ፥ ውው ! ውው! የሚል የፌዝ ጩኸት አተመመ ። ቀጥሎ እንደ ደፈረሰ ገበያ ፥ ሁካታ ፥ ጩኸት ፥ የሰው ኮቴ ተደባልቆ አስተጋባ ። ይህ ሁሉ ሲሆን




ማስረሻ ከግድግዳው ጋር ተለጥፎ ያዳምጣል ። ልቡ ደረቱን ተርትሮ የሚወጣ እስኪመስል ድረስ እንደ ታምቡር ይመታል ። ወዲያውኑ አንድ ጥይት ተተኰሰ ። ጩኸትና ትርምስ ፈነዳ! ማስረሻ ክው አለ ። ተከታትሎ መዓት ተኵስ ተንጣጣ ። ጧ!ጧ ! ጧ ! ጧጧ ! ትርርም ! ዷ! ዷ! ዷ! ማስረሻ ጆሮውን በመዳፉ ሸፈነ ። ተኵሱ መልሶ ቀጥ አለ ። አልፎ አልፎ ኡኡታ ብቻ ይሰማል ።
	ማስረሻ አንገቱን ሰገግ አድርጎ በመስኮቱ በኩል ወደ ውጭ ተመለከተ ። የሞተውና ቍስለኛው በወሳንሳ እየተያዘ ከካሚዎኑ ላይ ይጫናል ። የቀረው ማጅራቱን እየታነቀ ከካሚዎኑ ላይ እንዲወጣ ይደረጋል ። አንዳንዱ በአጥር ዘልየ አመልጣለሁ ሲል እየተጐተተ ይወድቃል። መዝለል የቻለው ተኵስ ይከተለዋል ። በአጭር ጊዜ ውስጥ ሁሉም ነገር ተፈጸመ ።
	ጸጥታ አስከባሪዎቹ የያዙትን ይዘው ሄዱ ። ሌላው ድራሹ ጠፋ ። ግቢው ጭር አለ ። ጊዜው አሥራ አንድ ሰዓት ይሆናል። ማስረሻ በአስፋልቱ ላይ የፈሰሰውንና የተንጣለለውን ደም ፊቱን ጨፍግጎ እየተመለከተ ወጣና ሄደ ። ከውጭ ሰዎች ስብስብ — ስብስብ ብለው ስለ ድርጊቱ ይጠያየቃሉ ። ያወራሉ ። ፊታቸው በኀዘንና በንዴት ተኰማትሯል ።


	《ይቅርታ ያድርጉልኝና እርስዎ ነዎት ከዚህ ሁሉ ያደረሱኝ !》አለ ማስረሻ ፥ አንገቱን ደፋ አድርጎ እየተከዘ ፥ ውስጥ — ውስጡን ፥ የጋብቻው ፥ የሹመቱ ፥ የሙሔና የወሎ ሰቀቀን በአንድነት ተደባልቆ ስሜቱን እያመሰው ። ያልተጣራ የወሬ —ወሬ ሰምተው እንዳይደነግጡ በማለት ማምሻውን ማስረሻና ዘለቃ ከወይዘሮ ዘርፈሽዋል ቤት መጥተው በመሥሪያ ቤቱ የሆነውን ሁሉ እንደ መሰለው ተርኮላቸዋል ። ቅሬታውን የገለጸው ከትረካው በኋላ ነበር ። የአቃቤ ሹም ጐንጤ ኮሚቴ ጐፋ ሠፈር ከገባ በኋላ የመዝናናት ስሜት ያደረባቸው ወይዘሮ ዘርፈሽዋል ያዳመጡትም ረጋ ብለው ነበር ። እንደ ወትሮው አላመናጨቁትም ። ፊታቸውን አላኰሳተሩም ። 
  


	《እኔ ምን አጠፋሁ ደግሞ ነው የምትለኝ?》ሲሉ ጠየቁት ፥ ፊት ለፊታቸው የተቀመጠውን ማናዬን በፈገግታ እየተመለከቱ ።
	《ከዚህ ጣጣ ውስጥ ባያስገቡኝ ኖሮ ። ለምንስ ከመጀመሪያው እኔ ፈቃደኛ መሆኔንና አለመሆኔን ቢያማክሩኝ ምን ነበረበት?》ማስረሻ ብዙ መናገር ከጅሎት አቋርጦ ተወው ። 
	《ለሹመቱ ? ኦሆሆሆ ! ለምሳሌ እናንተ ስትተጫጩ ሰው አማከራችሁ? ከአሁን ቀደም ነግሬሃለሁ ። እናንተው አስቀድማችሁ ጨርሳችሁ እንጋባለን አላችሁ ። ያመጣችሁትን ተቀበልን ። እናንተው እንደምትደብቁት መንግሥት ፥ ፀሐዩ መንግሥታችን ፥ ፀሐዩ ንጉሣችን እንደ መሰለው ይሾማል ፥ ይሽራል ። እኮ አሁን ምን ሆነ ነው የምትለው ? ለምን ተሾምኩ ? ለምን አደግሁ? ምነው ሸዋ!》
	《ግንኮ በሠራተኞቹ ላይ የተወሰደው እርምጃ ልክ አልነበረም ። ያንን ሁሉ ሬሣና ደም ሳይ በጣም ነው የሰቀጠጠኝ ።》ማስረሻ የሐሳብ ደጋፊ ለማግኘት ወደ ዘለቃንና ወደ ማናዬ ተመለከተ ። ግን አንዳቸውም ፊት አልሰጡትም ። ዘለቃ አቀርቅራ የእጅ ጥፍርዋን ትለቅማለች ። እንዳልሰማች መስላ ። ይነሣልን ተብሎ በመስሪያ ቤቱ ሠራተኞች ወረቀት የተበተነበት ማናዬም የእጅ ጣቶቹን እያቈላለፈና እያፍታታ ጣሪያ ጣሪያውን ይመለከታል ። 
	ወይዘሮ ዘርፈሽዋል ብቻ ከትከት ብለው ሳቁ ።《አዛኝ ቅቤ አንጓች የሆነችው ሴት ታሪክ ሆንክብኝ ። ዶሮ ሲታረድ ታለቅሳለች ፥ ወጡ ሲቀርብ ብልት አይቅረኝ ትላለች ይባላል ። እና አሁንም አገር ላስተዳድር ብሎ ፥ ላመጸኛ ራርቶና አዝኖ ይዘለቃል ? ነፍሳቸውን ይማውና ደጃዝማች ባልሆኑ ኖሮ ወላሞን ማን ይችለው ነበር? ነጋ ጠባ ማደም ነው ። ነጋ ጠባ ማመፅ ነው ። ታዲያ እያጋደሙ ጀርባውን ሲገለብጡት ልክ ገባ ! ጸጥ ለበጥ ብሎ ተገዛ ። ወትሮውንስ ሥልጣኔ ተብሎ ወለም ዘለም ባይባል ኖሮ ከዚህ ሁሉ መቸ እንደርስ ነበር ? ስለዚህ ወንድ ልጅ ሆኖ አለመርበትበት ነው ። ምነው ሸዋ !》
	《የመርበትበት ጉዳይ አይደለም !》አለ ማስረሻ በተለመደ አሽሙራቸው ስለነኩት የተሰማውን ንዴት ዋጥ እያደ




ረገ ።《ከመሬት ተነሥቶ ሰው መግደል ትክክል አይመስለኝም። ሕይወት እኮ ውድ ናት !》
	《እንደ ዓይነቱ ነው ! ሰው የተባለው ሁሉ አንድ አይደለም ። እንደ ሌላው አመለካከት ሳይሆን እንደየራሱ ።》ማስረሻ አሁንም ደጋፊ ለማግኘት ወደ ዘለቃና ማናዬ ተመከተ ። አላገኘም ።
	《ሌላው ቢቀር እኒህ አምስት ጣቶች እኩል አለመሆናቸውን አጥኸው ነው?》
	《በቁመት ነው የሚለያዩት እንጂ ያው—አንድ የሰው አካል ናቸው ።》
	《በሥራቸው ይለያያሉ ።》
	《እንዴት ?》
	《ለምሳሌ ይኸ የጌጥ ነው ። ይኸ ደግሞ  አይደለም ።》አውራ ጣታቸውን አሳዩት ።
	《ግን አንደኛው ጣትዎ ቢቆረጥ ደስ ይሎታል?》
	《በምን ምህኛት ?》
	《ውድ የሆነውን የሰው ሕይወት ማጥፋትም እንደዚሁ ነው !》ማስረሻ በመርታት አኳኋን ጮክ ብሎ ተናገረ ። 
	《ርካሽ ሰው ሕይወቱን ራሱ ነው የሚያረክሰው》አሉ ወይዘሮ ዘርፈሽዋል ተኰሳትረው ።
	《እማዬ ለመሆኑ አዲሲቷ ገረድሽ እንዴት ናት ? የኔን ላባራት ነው》ስትል ዘለቃ ጠየቀች ፥ የጨዋታውን አዝማሚያ ለመለወጥ ።
	《ቂን — ቂን ማለት ጀምራለች ። ወትሮውንስ ወሎ መቼ ጥጋብ ይችላልና ።》   
 


	《እርስዎስ ወሎ ይወለዱ የለ?》አለ ማስረሻ ነገር ለመለኰስ ሞቅታው እየገፋፋው ።
	《ኧረግ ፥ አብ ሲነካ ወልድ ይከፋ እንዲሉ ፥ ለካ አንተም ከዚያው ነህና! ጥብቅና መቆምህ ነው? ስለኔ ትውልድ ግን ፥ ዝግባና ብሳና ለእየቅል ተብሏል ።》
	《እና ፥ እኛዎቹ ብሳና !》
	《ምነው ሸዋ! ጤናም አልያዘው !》ያ — ደንደሳቸው በቁጣ ይነፋ ጀመር ።
	《እውነቶን ነው ። ጤናማማ ብሆን ኖሮ ...》ማስረሻ ነገሩን አንጠልጥሎ እንደ ተወው የነገሩ አዝማሚያ ያላማራት ዘለቃ ቦርሳዋን ይዛ ብድግ አለች ።
	《ኧረ በጊዜ እንግባ ቤታችን ማስረሻ ! ነገ ሥራ እኮ ነው ።》
	《ነገ? ስለ ነገ ምን እናውቃለን ?》የዘመመ ትከሻውን እየነቀነቀ ተነሣ ።

፫

	ማስረሻ እንደገና ወደ ቢሮ ለመሄድ በቂ ድፍረት አላገኘም ። በወሬ እንደሰማው አራት ሠራተኞች ሞተዋል ፤ ሰባት ያህል በጠና ቈስለዋል ፤ ወደ ሃምሳ የሚደርሱ ታስረዋል ። የቀረው ሠራተኛ በንዴት ተቃጥሏል ። ቁጣውም ያተኰረው በእርሱ ላይ ነው ። ለጠፋው የንጹሐን ደም ተጠያቂ መሆኑንና ወትሮውንም ለሹመትና ለሀብት ሲል ከመኳንንት ቤት አሽከርነት መግባቱን የሚገልጽ ወረቀት ተበትኖበታል ። በገመድ እንደ ተንጠለጠለ የሚያሳይ ሥዕል ከመሥሪያ ቤቱ በር ላይ ተለጥፎ አላፊ አግዳሚው ይመለከተዋል ። በቴሌፎን ጠይቋት እያቅማማች የነገረችው የቀድሞ ጸሐፊው ናት ።




	ስንብት ሳይጠይቅ ፥ ወይም ሳያስታውቅ ከሥራ ቀርቶም ሰላም ሊያገኝ አልቻለም ። ከሥራ በመቅረቱ ዘለቃ ትነዘንዘው ገባች ። መጀመሪያ መገፋፋትና ማደፋፈር ነበር ፥《ምን እንዳያረጉህ ነው? የአንድ ሁለት ቀን አሉባልታ ነው ። እስካሁን አልፏል ፥ ተረስቷል》ትለዋለች ።
	እያደር ወደ ማመናጨቅ ተለወጠ ፥《አታፍርም እንዴ ! አንድ ወንድ ባለሥልጣን የበታች ሠራተኞቹን ፈርቶ ቤት ሲውል ?》
	《ፈርቼ አይደለም ። ነገሩ አስጠልቶኝ ነው》ሲል ይጮሃል ።
	《የሚፈራ ይጠላል — የሚጠላም ይፈራል ። ልዩነት የለውም》ስትል በምፀት ትመልስለታለች ። በመጨረሻ ፊት ነሣችው ። ማነጋገርም ተወችው ። ብዙውን ቀን በምሳ ሰዓት ቤት አትመጣም ። ብትመጣም ምግብ በሰሐን አስቋጥራ ወዲያው ተመልሳ ትሄዳለች ። ማታ የምትገባው አምሽታ ነው ። የመቅበጥበጥ ሁናቴዋ ብሶባታል ።
	አንድ ቀን እንደ ተለመደው ሰሐን በፕላስቲክ ቅርጫት ይዛ ስትወጣ እንደ ዋዛ ጠየቃት ።《ለመሆኑ የምን ምግብ ነው የምታመላልሺው?》
	《ሰው አይጠየቅም ነው?》ስትል ፊቷን ኮሶ አስመስላ መለሰችለት ። የምትሄድበትን ግን ጠርጥሯል ። አንድ ቀን በምሳ ሰዓት ወደዚያው ሄደ ። በእርግጥ የዘለቃን አውቶሞቢል ቁማ አገኛት ። የቀድሞዎቹ ሹማምንት በታሠሩበት በጎፋ ሠፈር ነበር ። ከጓንጉል ሌላ የምትጠይቀው ሊኖር አይችልም ። እሱ እስከሚያውቀው ድረስ ከቀድሞዎቹ ሹማምንት እስከዚህም የቅርብ ዘመድ የላትም ። የነገረችውን ታሪክ ለማመን ከጅሎት የነበረው ሁሉ አሁን እንደ ገና ተበጠበጠበት ። ግን እንደ ገና መጠየቁ የሞኝ ልቅሶ  መልሶ መልሶ ሆነበት ። እንደ ሰሞኑ ሁናቴዋም ፥ ከምታስረዳውና ምክንያት ከምትሰጠው ይልቅ ታሾፍበት ይሆናል ።
	ወደ ተለመደው መደበቂያው ወደ አረቄ ጠርሙስ ውስጥ ገባ ። በከተማው ዳርቻ በሠዋራ ቦታዎች በሚገኙ ሆቴሎች አረቄውን ተጋትሮ ይውላል ። ሲያሰኘው ክፍል ተከራይቶ ያር





ፋል ። ሰዓት እላፊ ሊደርስ አቅራቢያ ቤት ገብቶ የስካር እንቅልፉን ይለጥጣል ።
	አብረው በአንድ ጣሪያ ሥር ይኑሩ እንጂ እያንዳንዳቸው የግላቸውን ኑሮ መምራት ያዙ ። አሁንም ባልና ሚስት ናቸው ። ግን በመካከላቸው አንዳችም ዓይነት የመተሳሰብና የመሳሳብ ስሜት ያለ አይመስልም ። ባሕር ውስጥ እንደ ተጣለ ቡሽ በየአግጣጫው ይንሳፈፋሉ ። በተለይ ማስረሻ የወትሮው ፥ የለየለት ንዴቱ ፥ የሚያቃጥል ቅናቱ በልቡ ውስጥ እየደበዘዘ ሄደ ። ሌላው ቀርቶ የሚያፈቅራት ወይም ወይም የሚጠላት መሆኑ አልሰማው አለ ። የእህል ዘር አፈር ውስጥ ወድቆ ፥ ሌላ ቡቃያ ሆኖ እስኪወጣ ድረስ እንደማይለይ ሁሉ ። መሰላቸት ፥ ራስንም ሌላውን መሰልቸትና መጠየፍ ነበር ። የአእምሮ መደንዘዝ ፥ የሕሊና መደንዘዝ ፥ እንቅልፍ ፥ የተፈጥሮ ሳይሆን የሕሊና እንቅልፍ ፥ የግል ሳይሆን የማኅበረሰባዊ እንቅልፍ ... አንዳንድ ዓይነት ትሎች ለተወሰነ ወራት በድን ሆነው እንደሚከርሙት ሁሉ ።
	ይህ እንቅልፍ ግን እስከ ዘለቄታው ጭልጥ ያለ አይደለም ። አንዳንድ ጊዜ መባነን አለ ። መወራጨት አለ ። ትላትሉም ፥ ዘራ ዘሩም ፥ ከበድንነቱ ከብስብስነቱ ፈንቅሎ ለመውጣት የሚንቀጠቀጥበት ጊዜ አለ ...
	ማስረሻም እንደዚሁ ከእንቅልፍ ላይ የሚባንንበት ጊዜ ነበር — ይህንን ችጋር እኔ አላመጣሁት ። ሙሔን እኔ ረሃብ ላይ አልጣልኩት ! እኔ ተፈጥሮን አዛለሁ እንዴ ? ምንድን ነው ይህ ሁሉ ጭንቀት ?! ምንድን ነው ሰቀቀኑ ! — ይልና መለኪያውን ይከለብሰዋል ።
	ሌላ ጊዜ ፡—ጓንጉልም ፥ ጉግሣም ፥ ዘለቃም ፥ ዘርፈሽዋልም ፥ እናታቸሁን ፥ እናታችሁን ! ገደል ግቡ ፥ እናታችሁን ! — የሚጠጣበትን ጠረቤዛ በአረቄ ብርጭቆው ዷ ! ዷ ! ያደርገዋል ።
	—ሠራተኛው ሁሉ እናቱን! እኔ ምን ወንጀል ሠራሁና ነው? ማንንም አልፈራም!— ሲል ጠረጴዛውን ደግሞ ይወቅጠዋል ።
	—ምን ልታዘዝ ጌቶች ? — የሆቴሉ ሠራተኛ ትጠይቃለች ።




	—አልጠራሁሽም ነበር ! ግን ከመጣሽ ጨምሪልኝ !
	አንድ ቀን ግን የማስረሻ መባነን ፥ ከቅዠት ፥ ከመወራጨት ከለየለት የስካር መቃዠት በመለስ መጠነኛ ሞቅታ ታጥቆ ከዘለቃ ጋር በድፍረት ተፋጠጠ ።
	《ከዚህ ሁሉ ጠቅልለሽ ብትገቢ አይሻልሽም ?》አላት ። ካለወትሮዋቸው ሁለቱም እንደ አጋጣሚ በጊዜ ገብተው ቴሌቪዥን ፕሮግራሙን ጨርሶ ፥ በትልቁ አልጋ ላይ ተራርቀው ጀርባ ለጀርባ ተኝተዋል ። በመካከላቸው ለአንድ ሰው የሚበቃ ቦታ አለ ።
	《የት ?》ስትል ኰስተር ብላ ጠየቀችው ፊቷን ሳትመልስ ።
	《ጎፋ ሠፈር ወይም ቤቱ ።》
	《እንደ ጭራ መከተሉን አሁንም አልተውክም ?》
	《ምኑ ምስጢር ሆኖ ነው ተከታታይ የሚያስፈልገው ? ለመሆኑ ሚስቱ ቀለብ አትወስድለትም ? ወይስ የባልትና ፉክክር ገጥማችኋል ማለት ነው?》አነጋገሩን የፌዝ ቅላጼ ሰጠው ።
	《የቀለብ ወጪ አስቸገርኩህ እንዴ ? ድንቄም! 》አለች ዘለቃ አሁንም ጀርባ ለጀርባ እንደ ተጋደሙ ። የማፌዝ ቃናዋ የሰላ ምላጭ ነበር ።
	《እህህ ! ቀለብ ያስቸገርኩትማ እኔ መሆን አለብኝ !》አሽሙርዋ ስለገባው ማስረሻ ብሽቅ አለ ። ደሞዙን አላመጣም ነበር ። ለአረቄውም ፥ ለቤንዚኑም የግል ወጪውን ችሎለት የቆየው ለወሎ ሥራው የውሎ አበልና መጠባበቂያ ወጭ ነው ። እሱም እየመነመነ በመሄድ ላይ ነው ።       
	《ያስቸገርኩትማ እኔ ልሆን እችላለሁ ። ግን የቤት ኪራዩ እንደሆን የኔ እዳ ነው ። አንቺማ የምትሄጂበት እልፍኝ ካዳራሽ አለሽ ። ከሥራ የወጣ ባልሽን አንድ ወር ቀለብ አልችልም ካልሽ ደግሞ መቼስ ማል ጎጰኒ ይሏል ።》
	《አሁን እኔ ስለ ወጪ መጓደል ወጣኝ? ለምን ነገር ትጠመዝዛለህ?》
	《ሕይወትም ጠምዛዛ ነው ። በተለይ ፥ ጋራ ሸለቆ ፥ ሸንተረር ዳገት በሚበዛበት በኢትዮጵያ ምድር ። ነገር ግን መፈላ




ሰፉንም ፥ የሕይወት ምርምሩንም እንተወውና ፥ ለመሆኑ የሚጠጣ ነገር ካለ ፥ ወጭህን አልሸፈንክም ካልተባልኩ ፥ አልጣላም ነበር ።》
	ከንፈርዋን መጥጣ በመነሣት ዊስኪ በገፍ ቀድታ አመጣችለት ። አመሉን አሳምራ ታውቀዋለች ። ሳይጠጣ አስቸጋሪ የሚሆንበት ጊዜ አለ ። መጠነኛ ሞቅታ ሲሰማው ግን አይጣል ነው ንግግሩ ፥ ክርክሩ ፥ ምርምሩ ፥ አሽሙሩ እንደ ምላጭ ስሎ ይወጣል ። እንቅልፉ አይመጣም ለነገሩማ በጥሩ ስሜት ጊዜው ደህና አፍቃሪ ለመሆን የሚሞክረው በዚህ ደረጃ ነው ። አሁን ግን አይደለም ። እንድያውን ድብን ብሎ ሲሰክር እንቅልፍ ይወስደዋል ። ባይወስደውም ፥ ፈዛዛ ፥ ደንባዛ ፥ ገራም ይሆናል ።
	《እግዚአብሔር ይስጥልኝ》አለ ብርጭቆውን በአንድ ጕርጕጭታ አጋምሶ ።
	《ዚስ ኢዝ ጉድ !》አለ ብርጭቆውን ሲጨልጥ ፥《ፎርጌት ኤቭሪሲንግ — ኑሮንም ፥ ሕይወትንም እንርሳው !》ዓይኖቹ እየፈዘዙ ሄዱ ።
	ሌላ ጊዜ ብን ብሎ ከሕይወት አለመጣጣም ጋር እስኪፋጠጥ ድረስ ወደ መታከት እንቅልፍ ገባ ።

፬
	ማስረሻ ቀስ በቀስ ፥ ከቀን ወደ ቀን በጠርሙስ ውስጥ እየሰጠመ መሄዱን ቀጠለ ። ጥንብዝ ብሎ ቢሰክርም ፥ ራሱን አይስትም ፤ ግን አንድም ቀን ደግሞ አእምሮው ሙሉ ጤናማ ሆኖ አያውቅም ። በየቀኑ ፥ በየሰዓቱ ይጠጣል ። በየሰዓቱ መለኪያ ። በየደቂቃው ሲጋራ ። ዓይኑ የባሰውን ግሽርጥ መሰለ ። ለመጠጡ እንጂ ሆዱ ለምግብ ስለ ተዘጋ በአጭር ጊዜ ውስጥ ብዙ ኪሎ ቀንሶ ፥ ወትሮውንም ልብስ ሰፊ በማያስመካ ሰውነቱ ላይ ኮትና ሱሪው ሳይለካ የተገዛ ወይም የተመጸወተው የውራጅ ውታጅ መሰለበት ።




	ቀድም ሲል ጓደኞቹን ለመገናኘት ያልፈለገውን ያህል አሁንም ደግሞ የሚያውቀው ሰው እንዳያየው ይሸሽ ጀመር ። እየተገላመጠና ሹክክ እያለ ከአንዲት አነስተኛ ግሮሰሪ ይገባና ጥግ ይዞ መለኪያውን ብቻውን ይጋተረዋል ። አንድ ሁለት መለኪያ ጠጥቶ ይወጣና ወደ ቤቱ ይሄዳል ። ወይም ከመኪናው ውስጥ ተቀምጦ ያንጐላጃል ። ከጥቂት ሰዓት በኋላ እንደ ገና ሌላ ግሮሰሪ ይገባና ይጠጣል ። እንደሚዘዋወረው ደሙ የሚጐነጨውም አልኰል የማያቋርጥ ዑደት ነበር ። አእምሮውም ያለማቋረጥ ደነዘ ። የስሜት ሕዋሱ እንደ ሞተበት የሥጋ ደዌ ገላ ፥  የማስረሻ ሐሳብም በሀገሪቱ የተፈጠረው እንቅስቃሴ የማይሰማው በድን ሆነ ። በዘፈቀደ ይንቀሳቀሳል ። በቡዘት ይኖራል ።
	በእንቅልፍና በንቃት ፥ በቅዠትና በውን መካከል አንዳንድ ጊዜ ብቻ አንድ ነገር በሚገባ ያስታውሳል ። በቦርሳው ውስጥ ያለውን የገንዘብ መጠን በየጊዜው እያወጣ በደነዘ አስተሳሰብ ይቈጥረዋል ። እየሳሳ በሄደ ቍጥር ከውስኪው ወደ ኮኛክ ፥ ወደ ቀጠና አራት ተሻገረ ። ግን ባለሰሌን ቪኖ የሚያሞቅ ፥ በጕሮሮ ሲወርድ የሚያቃጥል ሆኖ ስላላገኘው አላረካውም ። ሌላ አማራጭ ፈለገ ።
	ማስረሻ አንድ ቀን ፥ በቦዘ አእምሮ ቦርሳውን እየፈተሸ ከቴዎድሮስ አደባባይ ወደ ተረት ሠፈር በሚወስደው አስፋልት መንገድ ሲያልፍ ፥ በከሰል ሱቅና በአሮጌ የሽንት ቤት ዕቃ መሸጫ መካከል ተጣብቃ ፥ ከበርዋ ላይ《ጥሩ ጠላ አለ》የሚል የካርቶን ሰሌዳ የተለጠፈባት ጣሳ ቤት አገኘ ።《የአገር አረቄ አለ?》ሲል ጠይቆ ገባና የዘውትር ደንበኛ ሆነ ።
አንድው ክፍል ቤት መካከለኛ ላይ በጨርቅ መጋረጃ ተከፍላለች ። ከመጋረጃ ፥ የሽቦ አልጋ የተዘረጋበትና ሌላውም የመኝታና የምግብ ቁሳቁስ ያለበት ነው ። ከኋለኛው ግድግዳ ወደ ጓሮ የሚያስወጣ በር አለ ። ከመጋረጃው ወዲህ ሲገቡ በስተግራ ግድግዳውን ተጠግቶ ባለው የጣውላ ጠረጴዛ ላይ ባዶ ፥ ጠላና አረቄ የተሞሉ ጠርሙሶች ፥ የተደፉ ብርጭቆዎችና መለኪያዎች ተደርድረውበታል ። በጠረጴዛውና መጋረጃው ገለጥ ብሎ በሚከፈትበት በአልጋው ራስጌ መካከል ባለቤቷ የሚቀመጡበት የሳንቃ ሳጥን አለ ። መቆርቆሩ ሲበረታባ





ቸው አሮጌ ትራስ ጣል ያደርጉበታል ። ከቀኝ በኩል የደንበኞች ማስተናገጃ አንድ አግዳሚ ሳንቃ ፥ አንድ ያዘመመ ታጣፊ የእንጨት ወንበር ፥ አንድ በጨርቅና በድብዳብ የተሞላ ካርቶን ይገኛል ።
	ማስረሻ ገብቶ በካርቶንዋ ላይ በተቀመጠ ቍጥር ባለቤቷ ከበሬታ የሰጡት እየመሰላቸው ፥《ኧረ ወንበርዋ ትሻልዎታለች》ይሉታል ። እሱ ግን ዘርፈጥ ብሎ ሲቀመጥበት ስለሚመቸውና ከአላፊ አግዳሚው  ከለል ያለ ቦታ ስለሆነ ይመርጣል ።
	ከሰዓት በፊት ከእንቅልፉ እንደ ተነሣ በመሄድ ብዙ ጊዜ ገበያውን ገድ የሚልላቸው ማስረሻ ሆነ ። አንዳንድ ጊዜ ከማስረሻ የሚቀድመው ገና ሳይገባ ፥《ወይዘሮ ፋንቱ ፥ አንድ ድርብ ቡልኮ 》ሲል የሚጣራው ገብሬ የሚባለው የመንገዱ ልብስ አጣቢ ነው ።
	《የሩቁን አቅርበው የቅርቡን ሳበው ፥ አንተ ታውቃለህ》ብለው በመጸለይ ቀድተው ይሰጡትና ፥《ዛሬ ገበያዬ ደርቶ ነው የሚውለው》ይሉታል ። በደንበኝነቱ እየተለማመዱ ከሄዱ በኋላ ፤
	《ገድ ነኝ ማለት ነው?》
	《ምናንድና ሁለት አለው ። ሎተሪ ነዎት እንጂ ።》
	《አዬ ፥ ሎተሪማ ከስንቱ ሽህ ለአንዱ ብቻ ነው የሚደርሰው ።》
	《የሚደርሰውን ማለቴ ነው ።》
	《ለእኔ ደርሶኝ አያውቅም ።》አረቄውን በሰፊው ይጎነጭለታል ።
	《እሱ አንድዬ እንደ መደበለት ነው ። አንዱ ለሌላው ገድ ነው ። አንዳንዱ ደግሞ ለራሱ የታደለ ነው ።》ጭውውታቸው ግን ከዚህ ብዙ አይገፋም ። ማስረሻ የሚፈልገው ዝም ብሎ በመጠጡ ላይ ለማተኰር ነው ። ወዲያውም ፥ ከባለቤትዋ ጋር ይበልጥ የሚተዋወቁት የረጅም ጊዜ ደንበኞች ፥ ግንበኞች ፥ አናጢዎች ፥ የቀን ሙያተኞች ፥ ደላሎች ይመጡና ጭውውቱ በእነርሱው መካከል ብቻ ይወሰናል ።



	ከብር ባነሰ ወጪ አንድ ሦስቱን መለኪያ አጋብቶ አልኮሉ ደም ሥሩ ተሰራጭቶ ሞቅ ፍዝዝ ሲያደርገው ፥ አእምሮውን ሲያቦዘው ፥ ይወጣና ቸርቸል ጐዳና ወይም ከሚጠጣበት ሠፈር ቤንዚን ማደያ የሚያቆማት መኪናው ውስጥ ገብቶ ይቀመጣል። ሲጋራውን እየማገና በሲጋራ ጢስ እየታፈነ ፥ ወይም እየተወላገደ በሰፈሩ በእግሩ ሲንከራተት ይቆያል ። ከሁለት ሦስት ሰዓት በኋላ በደም ሥሩ ያለው አልኰል ከሚፈልገው መጠን ሲቀንስ የጥሪ ደወል በሰውነቱ ውስጥ ያቃጨለ ይመስል እግሩ ወደ ጣሳዋ ቤት ይስበዋል ። አሁንም ሁለት ሦስቱን ይቀነድበዋል። ቤንዚኑ እንደሚያልቅ ተሽከርካሪ ፥ የማስረሻ ገላ ያለማቋረጥ መሞላት ነበረበት ።
	ለሠፈሩ አዲስ ከመሆኑ ጋር በቀን ሦስት አራት ጊዜ መመላለሱ ለሌሎች ደንበኞች ትንሽ እንቆቅልሽ ሳይሆንባቸው አልቀረም ። ወጣ ሲል ይጠያየቁበታል ።
	ይህ ሰው አንቺን ሊነጥቀኝ ይሆን ወይዘሮ ፋንቱ? — ሲል ገብሬ ይቀልዳል ።
	—ኧረ ሞት ይንጠቅህ ! — ሲሉ ወይዘሮ ፋንቱ በቀልድ ይቆጣሉ ።
	—ታዲያ ምን ያመላልሰዋል ? —
	—ሊጠጣ — ሊጠጣ ነዋ!
	—ማ — ይሙት ከድፍን አዲስ አበባ የፋንት አረቄ በልጦ ነው ? እኛ እንደሆነ መቼም ስለ ለመድነው ባጣ ቆየን አድርገነዋል ።
	—አትሄድም የተሻለ ካለበት ! ማን ከለከለህ ? እኔ ፋንቱ እንደሁ እጄን ስሞ የሚጠጣልኝ ያጣሁ መሰለህ ?
	—እኔ ደግሞ ጉንጭሽን ስሜ ነዋ !
	—ኧረ ይድፋህ ! 
	—ካላችሁስ አውቶሞቢል አለው ። ከጣሳ ቤት ምን አስገባው ? — ሲል ሌላው ለጠቅ ያደርጋል ።
	የተለያዩ መልሶች ይቀርባሉ ።


	—ሲ.አይ.ዲ እንደሆነ ። ከዚህ ሠፈር የሚፈልገው ሰው ይኖራል ።
	—እንዲህ እየጠጣ ምኑን ፈለገው ።
	—እኔ ገብሬ እንደ ሆንኩ በዚህ እጄ ሠርቼ የማድር ነጣ ነኝ ። ምን አስፈራኝ !
	—ወይም ራሱ በመንግሥት የሚፈለግ ይሆናል ። ይኸውና የነበረው ሁሉ እየተለቀመ እየገባ አይደል ? በእሱ ቤት ከእኛ ቢጤዎቹ ተቀላቅሎ መደበቁ እንደ ሆነስ ?
	—ኧረ ? — ሲሉ ወይዘሮ ፋንቱ ደነገጥ ይላሉ ።
	—ቢሆንስ ምን አገባን ? አያውቀን ። አናውቀው ። መጣ ። ጠጣ ። የራሱ ጉዳይ ነው ። ወይም የከሰረ ነጋዴ ይሆናል ። እየተበሳጨ የሚጠጣ ። ታዲያ ምን አገባን — በማለት ሌላው ያጽናናቸዋል ።
	ማስረሻ እንደ ገና ነዳጅ ለመሙላት ተመልሶ ሲመጣ ፥《ኖር》ሲሉ የአክብሮት አቀባበል አድርገውለት ጨዋታቸውን ይቀይራሉ ።
	ነገር ግን በጐሪጥ ማየትና መተያየት ቀርቶ እየሰማ በይፋ ቢያሙትም ደንታ አልነበረውም ። እንደ ግዑዝ ተሽከርካሪ ነዳጅ እየሞላ ቀኑን ለመግፋት ነው የሚፈልገው ። ከዚያ ለተረፈው አለኝታው ሞቷል ።
	ለቤቱ ሕይወትም እንደዚሁ የሞተ ሆነ ። ውድቅት ላይ ቤቱ የሚገባው ጥቂት ጀርባውን ለማሳረፍ ብቻ ነው ። በአልኮል ሲዘፈቅ የዋለው ሰውነቱ እንቅልፍ ሲያሰኘው ..... መቆም ሲደክመው ፥ መቀመጥ ሲታክተው እየተንገላወደ ገብቶ ከአልጋ ይዘረጋል ። ዘለቃም ፥ የት ዋልክ ፥ የት አመሸህ ? ብላ አትጠይቀውም ። መነጋገር ትተዋል ። እንዲያውም የሚተያዩት እንደ አጋጣሚ ከስንት አንድ ቀን ነው ። መኝታዋን ወደ ሌላው ክፍል አዛውራለች ።
	በየዕለቱ ገብታ አትደርም አረጋግጦ አያውቅም ። በቦዘ ሐሳቡም አልመጣ ። ገረዲቱ ሳትቀር አትታይም ። በሩ





ይከፈትለታል ። አልፎ አልፎ ከጠረጴዛው ላይ ወይም ከአልጋው ኮሞ ላይ ምግብ ተከድኖ ያገኛል ። የሰው እንቅስቃሴ ግን የለም ። ቤተሰቡ በየፊናው የተበተነበት ፥ በየጐራው የተሰማራበት ቤት ነበር ። ማስረሻ ግን ደንታ አልነበረውም ።


አንዳንድ ቀን ጧት ሲነቃ ከኮሞው ላይ ብሮች ተቀምጠውለት ያገኛል ። አልኮል ባደነዘዘው አእምሮው—አንድ ጊዜ ከተኛ ጅብ ተሸክሞት ቢሄድ አይሰማምና—ማን እንደሚያስቀምጥለት አያይም ። ግን ዘለቃ እንጂ ማን ሊሆን አይችልም — ሲጋራ መግዣ እንዳይቸግረው ብላ ነው ? ወይም መጠጣቱን እንዲቀጥልበት ማደፋፈርዋ ነው? አሃ ! ፉዞ እንድሆንላት ትፈልጋለች? — አለ ከራሱ ጋር የመጀመሪያው ቀን ። ግን አልተከፋም ። ዓላማው ምንም ይሁን ቦርሳው እየሳሳ ሲሄድ ብር ተገኝቶ ነው ? እንዲያውም ከጊዜ በኋላ ጧት ከኮሞው ላይ ብር ሲያጣ ቅር መሰኘት ጀመረ ።
	በዚህ ዓይነት ጥቂት ሳምንታት አሳለፈ ። አንድ ቀን ረፋድ ላይ ከእንቅልፍ ሲነቃ የመኝታ ክፍሉ ለወጥወጥ ብሎበት አገኘ ። የሚያየው ነገር በሕልሙ መሆኑን አለመሆኑን ለማጣራት ይመስል ዓይኑን ጨፍን ገለጥ አደረገ ። የዞረ ድምር ጭንቅላቱን ቢከብደውም ፍጹም ነቅቶ ነበር።
	በእርግጥም ለሠርጋቸው በስጦታ የተቀበሉት የፋርስ ምንጣፍ ከወለሉ ተነሥቶ ወንደላጤ ሳለ ይጠቀምበት የነበረው ብጣሽ አሮጌ ምንጣፍ ከአልጋው አጠገብ ተነጥፏል ። ከሞዝቮልድ የተገዛው አዲሱ ቁምሳጥንና የእርሱ ቅንጅት የሆነው የውስጥ ልብስ ማስቀመጫ ኮሞ የለም። ዓይኑን ማመን አያቃተው ወደ ሳሎን አመራ ። ማድቤት ተቀምጠው የነበሩት የእርሱ አሮጌ ፎቴዎች ተተክተውበታል። ወይዘሮ ሸዋዬ ያበረከቱዋቸው እስቴርዮ ካሴት ቴፕሪኮርደርና እንደዚሁም ሌላው በስጦታ ያገኙት ባለሦስት እግር የሳሎን መብራት የለም ። ቴሌቪዥኑ ብቻ አለ ። ማስረሻ አሁንም ለማረጋገጥ ዓይኑን በጣቱ አሻሽቶ በመበልጠጥ ተመለከተ ። የጐደለውን የቤት ዕቃ በዝርዝር ሊያውቀው አይችልም ። ከደሴ ከተመለሰ ወዲህ የቤቱን ሁናቴ በሚገባ አስተውሎት አያውቅም ነበርና ። ግን ፥ አሁን ሲያየው ወና መሰለው ። መቼ ነው ይህ ሁሉ የሆነው ? ሌሊት ነው ? ወይስ ማታ ስገባ አላየሁትም ማለት ነው ? ሌባ ነው ? ሌባ 	      		         
  


   
ቴሌቪዥን ትቶ አይሄድም ። ዘለቃ የምትተኛበትን ክፍል ከፈት አድርጎ አየው ። ሰውም አልጋም የለበትም ።《አሃ! ነው!》አለ ራሱን እየነቀነቀ።
	ከአልጋውም ኮሞ ላይ የተለመዱት ብሮች ተትተው እንደ ሆነ በማለት ለትዝብት ያህል ሲመለከት ፥ የተጣጠፈ ወረቀት የሲጋራ መተርኮሻው ተጭኖበት አገኘ ። 
	ወረቀቱን የያዘበት እጁ እየተንቀጠቀጠ ያነብ ጀመር . . . 
	《 . . . ይህንን ደብዳቤ ስታነብ ምን እንደምትል ይገባኛል ።እኔን ለመስደብና ለማውገዝ የአማርኛ ቃላት አልበቃህ ሲሉ ይሰማኛል ።  ግን ለምን ? ብዬ ጥያቄውን ላቅርብልህና ፈረንጅ አገር ተምሬአለሁ ካልህ ትንሽ ተመራመርበት ። መመራመር የምትችል አልመሰለኝም ። ግን አንተ ባትችል እኔ በበኩሌ ያለኝን አስተሳሰብ ልንገርህ ። 
	《መቼም እንደምታውቀው በዚህ ዓለም ሁላችን የምንኖረው አንድ ጊዜ ብቻ ነው። አንድ ጊዜ ብቻ ከኖርን ምን ማለት ነው ? አንድ ሕይወት ብቻ አለን ማለት ነው ። ሌላው እንደ ፈለገ ስለ ሞራል ፥ ስለ ግብረገብነት ፥ ስለ ጽድቅ ሊያወራ ይችላል። እኔ ግን ይችን አንድ ብቻ የሆነች ሕይወቴን በደስታና በምቾት ላሳልፋት እፈልጋለሁ ። ከዚህ ዓላማዬ ማንም ሊያግደኝ አይችልም ። ትዳርም ቢሆን አንዱ ለሌላው ደስታና ምቾት ሰጥቶ እንደዚሁ ምቾትና ደስታ የሚቀበልበት መሆን አለበት ። ካለበለዚያ እንደ እሥር ቤት እቈጥረዋለሁ ። እሥር ቤት ደግሞ አልፈልግም ። ከልጅነቴ አንሥቶ እንዳዳሻኝ መሆን ፥ የፈለግሁትን ማድረግ የምወድነኝ ። ፍቅርንም በሚመለከት ረገድ ቢሆን . . .
	《ምክንያቱም ፥ አንድ ጊዜ በፊልም እንዳየሁት አንድ ሰው ብዙ ሰዎችን ሊያፈቅር ይችላል ።  አንዱን በፈገግታው ፥ አንዱን በመልኩ ፥ አንዱን በጠጉሩ ፥ አንዱን በአነጋገሩ ፥ አንዱን በአደናነሱ ፥ አንዱን በችሎታው . . . ስለዚህ በየመልኩ ደስታ ይገኛል ማለት ነው ። ታዲያ ይህ ከሆነ ትዳር መያዝ ለምን ፈለግሽ ? ብለህ ትጠይቅ ይሆናል ። ትዳር መያዝ የፈለግሁት ለትዳር ለራሱ ስል አይደለም ። አንተን ያገባሁት ግን ምክንያት ነበረኝ ። ከፍ ብዬ እንዳልኩት ከአንተም የምወደው 



ነገር ሊኖር ይችላል ። ብቻ አሁን ይህ ነው ብዬ መጥቀስ አልፈልግም ። ሌላው ምክንያቴ ግን እውነቱን ልንገርህ ፥ ትምህርትም ችሎታም ስላለህ የምትሾም መስሎኝ ነው ። በሹመት በዕድገት ምቾት ይገኛል ። እንደ እኔ እምነት ዋና ደስታ የሚገኘው በምቾት ነው ። ይህ ዕድል ተሰጥቶህ ነበር ። ግን ልፍስፍስነትህ የትም እንደማያደርስህ አየሁት። ልፍስፍስ ጠባይ ያስጠላል ። ወንድ ልጅ ሆኖ መልፈስፈስ . . .
	《የራስህን ደካማነት ሳታውቅ ሰሞኑን ሲያብከነክንህ የነበረው የእኔ ሰው ጥየቃ ጎፋ ሠፈር መመላለስ ነው ። እናንተ የሞራል ሕግ የምትሉት ነገር ነው እንጂ ከመሠረቱ ምን የሚያገባህ ነገር ነበር ? አንተን ጐዳሁህ ? የአንተን ጥቅም ነካሁ? በራሴ ስሜት በራሴው ሰውነት የፈለግሁትን ብሠራ ሌላውን እስከ አልጐዳሁ ድረስ የራሴው ጉዳይ ። እንደኔ ፥ ቅናት ሌላው የእኔ ብቻ ይሁን ማለት ነው ። ይህ ደግሞ የሌላውን ጥቅም መንካት ነው ። 
	《ቅናት የምትለው ከአንጐልህ ጨርሶ እንዲወጣልህ ፥ ጎፋ ሠፈር ማንን ልጠይቅ እንደምሄድ ልንገርህ ? ጓንጉልን ነው ። አሁንም ትዕግሥት ይኑርህና ሆቴሉ ውስጥ የነገርኩህ ሁሉ ውሸት ነው ። እኅት የለኝም ። ከጓንጉል ጋር ግን ከአንተ በፊት እንትዋወቃለን ። መኪናዬን የገዛልኝ እሱ ነው ። ሥራ ያስያዘኝ እሱ ነው ። ሌላም ብዙ ነገር አድርጎልኛል ። አሁንም ኢ.ሲ.ኤ. ደህና ቦታ ሊያስቀጥረኝ ነበር ። የሠረጋችን ቀን ግን ከእርሱ ጋር ምንም አላደረግንም ። እንዲሁ ለመጫወት ነበር የሄድኩት ። አንተ ግን እንደዚያ ሆንክእ ። ምንስ ባደርግ ኖሮ ? እናንተ በጋብቻ ላይ ማመንዘር የምትሉት ሕግ አለ እንጂ (እኔ አላምንበትም) በእኔ ሰውነትና ስሜት ላይ ማንም ሞኖፖል ሊኖረው አይገባም ።
	《ነገር ቢበዛ በአህያ አይጫንምና ፥ ነገር አላበዛም ። ግን አሁንም ደግሜ አንድ ነገር ላስታውቅህ እፈልጋለሁ ። እኔ ሕይወቴን የምመራበት ዓላማ አለኝ ። የእናንተ ሁናቴ ግን ለዚህ የሕይወት ዓላማዬ የሚስማማ ሆኖ አላገኘሁትም ። ስለዚህም ፥ ካለአንድ ጊዜ በስተቀር ድጋሜ የማላገኛትን ሕይወቴን እንዳስፈለገኝ እመራታለሁ ። አንተም እንደ መሰለህ 



ሕይወትህን ምራት ። ሕይወቴ የራሴ ናት ። ሕይወትህ የራስህ ናት ። በመካከላችን ጠብ የለም !
									ደህና ሁን     
								       ያንተው ዘለቃ ።》
	《ያንተው》የሚለው ቃል ብቻ እንደ እብድ አሳቀው ።《ቀልደኛ ሸርሙጣ ! 》አለ ።


፭

	《አንቱ ! አንቱ !》አሉት የጣሳ ቤቷ ባለቤት ማስረሻን ትከሻውን ነቅንቀው ለማንቃት ፈርተው በጣታቸው ነካ እያደረጉ ።  
	《እህ?》አለ ማስረሻ የተደፋ ጭንቅላቱን ለማቅናት እየተንገዳገደ ።《መሽቶብዎታል በጊዜ ይሂዱ ? 》አሉ ባለቤቷ ።
	《ምምን ?》አለ ማስረሻ በሚያንኳርፍ ድምፅ ።《ስ—ስ—ሰዓት ስንት ነው ?》እየተጨናበሰ ሰዓቱን ለማየት ሞከረ ። በቀኝ እጁ ግራውን ደግፎ ያነበበ እየመሰለ ፥《ስንት ሰዓት ነው? ገና ሁለት ሦስት ፥ አራት ።》ማንበብ ሲያቅተው ዓይኑን ጨፈን ገለጥ እያደረገ ፥《ቢ—ቢሆንም ሰዓት ዕላፊ ገና ነው ።》
	《እሱማ ገና ነው ። ግና ቤትዎ ለመሄድ ይመሽብዎታል ። በአሁኑ ጊዜ ከመሸ በኋላ መዘዋወር ጥሩ አይደለም》ሲሉ ወይዘሮ ፋንቱ እጃቸውን አጣምረው ቍልቍል ተመለከቱት ። ምሽቱ እስከዚህም አለመግፋቱን አላጡትም ። ግን ሁናቴው አላመራቸውም ነበር ። እንደ ወትሮው ወጣ ብሎ ቆይቶ በመመለስ ፈንታ ቀኑን ሙሉ መጠጡን ፋታ ሳይሰጥ ነው ሲጋተው የዋለው ። ሁለት ጊዜ ያህል የወጣው ፊኛውን ለማስተነፈስ ብቻ ነበር ። ባፉ እህል አልዞረም ። ወደ ማምሻው ሰውነቱ ዝሎና ተዝለፍልፎ አንገቱን ይደፋ ጀመር ። ከተቀመጠበት እንደ መንገዳገድም ይላል ። እያንጐላቸ ብንን እንደሚል 



ሰው አንገቱን እንደ ምንም ቀና አድርጎ በተሳሰረ ምላሱ ፥《አ ! እስቲ ይ—ቸምሩልኝ 》ሲል በከንፈሩ ዳርና ዳር ለሃጭ ይፈልቃል ። በተረፈ አረቄውን ለመጐንጨት ስንኳ የሚሞክረው ዝናም እንደ መታት ዶሮ አንገቱን ደፍቶ እንደ ተስለመለመ ነበር ። ግማሹ ከጠረጴዛው ላይ ግማሹ ከልብሱ ላይ ይፈስሳል ። ሌሎች ደንበኞች ፥ እነገብሬ ሳይቀሩ እጅግ በመገረም ራሳቸውን ሲነቀንቁና ከንፈራቸውን ሲመጡለት ውለዋል ።
	ማስረሻ ጠጥቶ በሰላም እንደሚሄድላቸው እርግጣኛ ቢሆኑ ኖሮ እስኪ ዘጉ ድረስ ሲጠጣ ቢቆይ ወይዘሮ ፋንቱ ግዴላቸውም ነበር ። ጣሳ ቤት የከፈቱት በተቻለ መጠን ሽጠው ለማትረፍ እንጂ ደንበኛቸው በመጠኑ እንዲጠጣ ለመምከር አይደለም ። ስለ ራሳቸው ኑሮ ማን አሰበላቸውና ? ስለ ሌላውስ ሕይወት ምን ዶላቸው ? የስካር ጠባዩን የማያውቁት አዲስ ደንበኛ ግን ያሳስባቸዋል ። ከመሬት ተነሥቶ አምባ ጓሮ የሚያነሣ ሊሆን ይችላል ። ዕቃ የሚሰባብርም አለ ። ጸያፍ ብልግናው አውሬ የሚያስመስለው ሞልቷል ። ማስረሻን ከዚያ በፊት ሲጠጣ መጥፎ ጠባይ ባያዩበትም እንደ ዛሬው ጠጥቶ እንደ ዛሬው ሆኖ ደግሞ አላዩትም ። በዚህ ላይ በአስቸኳይ እጃቸውን እንዲሰጡ የተሻሩት ባለሥልጣኖች ስም እየተደጋገመ በራዲዮ መነገሩ በመንደሩ ሲወራ ውሏል ። ማስረሻ ስንኳ ባለሥልጣን የነበረ መስሎ አይታያቸውም ። ግን ማን ያውቃል ? ከነገሩ ጦም እደሩ ተብሏል ።
	《ይበሉ ይነሡ እንጂ !》ሲሉ ወይዘሮ ፋንቱ እንደገና ጠየቁት ።《በር ልዘጋ ነው ።》
	《ይዝጉታ !》ሲል መለሰ ማስረሻ ከተቀመጠበት መውደቅ እየቃጣው ።
	አሁን ከአሁን ይነሣል ብለው ጥቂት ጠበቁት ።《ይበሉ እንጂ !》
	《በሩን እ—እንደሆን ይከንችሩት ። እኔ ከዚህ ነው የማድረው !》
	《ኧረ እቴ ፥ ምን ነካዎት ዛሬ ?》ወይዘሮ ፋንቱ እንደ መቆጣትም እንደ መገረምም አሉ ።
	


	《ምን አለበት ? ተቸንከር መግባት በኔ አልተጀመረ ። ወይስ ከኔ በፊት ተቸንከር የገባ አለ? ካስፈለገም እኸይዳለሁ!》ንግግሩ ትከሻውን የከበደ ይመስል ማስረሻ ከወዲያ ወዲህ ተንገዳገደ ።
	ማስረሻ እንዲህ በሚሆንበት ጊዜ ሁሉ ፥ ጥልቅ ጉድጓድ በመሰለ የአእምሮ ጨለማ ውስጥ ፥ ከዱርየዎች ከቦዘኔዎች ፥ ከለማኞች የባሰ ምን ያህል ከኅብረተሰቡ አቈልቍሎ እንደ ወደቀ ፥ ራሱን ምን ያህል ከሰው በታች እንደ ጣለ እንደ ሕልም ደብዘዝ ብሎ ፥ እንደ ቅዠት ተዘበራርቆ በሰመመን ይታየው ነበር ። ግን ከአዘቀጠበት ለመውጣት ብርታትም ፍላጐትም አላገኘም ። በደብዛዛው ሩቅ አእምሮ ፓህ ! ዘለቃም ሸርሙጣ ይህችም ሸርሙጣ ፥ ያችም ሴት ይህችም ሴት ሲል ራሱን በማባበል አዳልጦት እንደ ወደቀ ልጅ በጭቃው ውስጥ መንከባለሉን መረጠ ።《አ—አልወጣም ብልስ !》አለ ።
	ወይዘሮ ፋንቱ በአዘኔታም በንዴትም አስተዋሉት ።《እንደ ፈረደብኝ ፖሊስ መጥራት ነዋ !》
	《ፖ—ሊ—ሽስ—ፖሊሽስ ? ከረብሽ እንጂ እኔ ምን ቸገረኝ— ሺተውት ይከራል ያለከለት ፍክር ።》ተነሥቼ እቆማለሁ ሲል አውሎ ነፋስ እንደ ነካው ዛፍ ተጥመለመለና ወደቀ። ብርጭቆ ተሰበረ ።
	《ውይ ! 》ወይዘሮ ፋንቱ የሚዝለፈለፍ ሰውነቱን እንደ ምንም አንሥተው ከካርቶኑ ላይ አስቀመጡት ።
	《አዥናለሁ !》አለ እንደገና ለመውደቅ ወደ ጐኑ አጋድሎ ።
	ወይዘሮ ፋንቱ የወዳደቀውን ዕቃ አነሣስተው በአንድ ልባቸው ለዚህ ዕድል የዳረጋቸውን እያማረሩ አሰቡ ። አዘኑ ። ስለ ራሳቸው ሕይወት ማን አሰበ ? ማን አዘነ? ማን ነበረ ? ማንም ። ለማያውቁት ደንበኛ ለማስረሻ ከንፈራቸውን እየመጠጡለት ለራሳቸው ሕይወት የሚበጀውን መወሰን ግድ ሆነባቸው ።
	ማስረሻ የሁካታ ብዛት ትንሽ ነቃ አድርጎት ቀና ሲል አሁንም ዝብርቅርቁ በወጣ ደብዛዛ ምስል ብዙ ሰዎሽ ከበውት 



አየ ። የሚጠማዘዙ ፥ የሚያጥሩ ፥ የሚረዝሙ ፥ የሚጣመሙ ምስሎች ።
	《ምን ወንጀል ሸራሁ ?》በማለት ጠየቀ ፥ ለመንቃት ራሱን እየነቀነቀና ዓይኑት ከደን ከፈት እያደረገ ። መስከሩ አሳምሮ ይታወቀዋል ። እንዲያውም እራሱን የሚያየው ከራሱ ውስጥና ከራሱ ውጭ ነው ። ሲዘቅጥ ፥ ሲሰምጥ ይሰማዋል ። ውኃ ውስጥ እንደ ሰመጠ ያህል ። ወደ ላይ ለመውጣትና አየር ለማግኘት ይፍጨረጨራል። ነፍስ ውጭ ነፍስ ግቢ ዓይነት ። በሌላ በኩል ከአዳራሽ ውስጥ ተቀምጦ ሌላው ራሱን በመድረክ ያየዋል ። የአሁኑ ብቻ ሳይሆን ያለፈው ሁሉ ተጠቃልሎ እንደሚተረተር ፊልም ይመጣበታል ። ሠርጉ ፥ የጫጉላ ቤቱ ድርጊት ፥ ሹመቱ ፥ የመጠሊያ ጣቢያው ጕብኝት፥ የመሥሪያ ቤቱ ስብሰባና ተኵስ ፥ የጣሳ ቤት ደንበኝነቱ ፥ ይህ ሁሉ ድብልቅልቁ ወጥቶ በደበዘዘ አእምሮው ውስጥ አለፈ።
	ማስረሻ አሁንም በስንት ጭንቅ ተነሣና ለመራመድ ሲሞክር ሊወድቅ ተንገዳገደ ።《ከመኪናዬ መድረስ ብቻ ነው የምፈልገው》አለ ። ወይዘሮ ፋንቱ ከፊት ለፊቱ እየመሩ ፥ ሁለት ጐረቤቶች ግራና ቀኝ ደግፈው ከመኪናው አደረሱት ። በአንድ እጁ መኪናውን ተደግፎ እንደ ምንም ከፍቶ ገባ ። ሞተር ከማስነሣቱ በፊት ለጥቂት ጊዜ ያህል እንደ ሽልብታ ይዞት ቆየ።




፮
	ማስረሻ የቸርችልን ጐዳና የወረደው በደብዛዛ የእንቅልፍ ልብ ዓይነት አነዳድ ነው ። ሌላው ቀርቶ የመንገድ ዳር መብራቶች በሚገባ አይታዩትም ነበር ። ዓይኑን አሥር ጊዜ ቢጨምቅም አገር ምድሩ ዳመና የለበሰ ሆነበት ። የትራፊክ መብራት አልጠበቀም ። ጨርሶ አልታሰበውም ። ሐራምቤ ሆቴል ከመስቀለኛው መንገድ ላይ ቀኙን ትቶ በግራው መንገድ ውስጥ ገባና ወደ ካዛንችስ አመራ ። ከፊት ለፊቱ የሚመጡት አውቶሞቢሎች ፥ መብራት እየለዋወጡ ፥ ጥሩምባ እየነፉ 



ሕይወታቸውን ለማዳን ከመንገዱ እየወጡና እየጮሁበት ሲያልፉ መንገድ መሳቱ ጥቂት ጥቂት ታወቀውና ፍል ውኃ ላይ አግጣጫውን ያዘ ። መብራቶች እየደበዘዙበት ፡ መንገዱ እየጨለመበት ፥ በደመ ነፍስ እጁ መሪ ጨብጦ ፥ ቀኝ እግሩ የቤንዚን መስጫውን ረግጦ ፥ ድሮ ደንበኛው የነበረውን የኖቸን ቤት እልፍ እንዳለ ፥ እንደ ፈነዳ ቦምብ በሚመስል ከፍተኛ ድምፅ ከአንድ ነገር ጋር ሲላተም ተሰማው ። አንድ ግዙፍ ነገር ከአውቶሞቢሉ ኮፈን ላይ ነጥሮ ሲወድቅና የፊቱ መስታወት እንክሽክሽ ሲል አንድ ሆነ ። አውቶሞቢሏ ለአንድ አፍታ ተንቀጠቀጠች ። ማስረሻም ድንገት በጥፊ እንደ ተመታ ከደብዛዛ የሰመመን ዓለሙ በመጠኑ ብንን ብሎ ወጣ ። የደረሰው አደጋ ምን እንደሆነ አላወቀም ። ለማወቅም ደግሞ  አልቆመም። በዚህ ሠፈር አይጠፋምና የመሥሪያ ቤቱ ሠራተኞች ድንጋይ ወርውረውብኝ ይሆን ? ወይስ ግጭት ነው ? ግጭትም ከሆነ ውሻ ወይም ሌላ እንስሳ መሆን አለበት ። ሰው ዓይኑ እያየ መኪና ጐማ ሥር አይገባም—ሲል ራሱን እያጽናና ጕዞውን ሲቀጥል ከወደ ኋላው የኡኡታ ድምፅ የሰማ መሰለው ። ሰውነቱ እንደ መንቀጥቀጥ እየቃጣው ፍጥነት ጨመረ ።    
፯

ማስረሻ በአስተሳሰብ ጨለማ ውስጥ ተዘፍቆ በሚዳክርበት ወቅት የተገታ መስሎ የቆየው የዓመፅ ማዕበል እንደገና ተጥለቀለቀ ። ትናንት የማይነኩ የማይደፈሩ ይመስሉ የነበሩት መኳንንትና መሳፍንት በር እየሰበረ ገባ ። ውስጥ ውስጡን ሲታመስ የቆየ ቢሆንም ከላይ እንደ ክብሪት ተመስሎ የለኮሰው የአንድ የፓርላማ እንደራሴ አድራጐት ነበር ። በወደቀው ኮሚቴ ዘመነ መንግሥት ለሕዝብ የቆመ ነው ተብሎ የሚነገርለት ሻለቃ ቢልልኝ የተባለ እንደራሴ ስምንት እንደራሴዎች የሚገኙበት የልዑካን ቡድን እየመራ ወደ አራተኛ ክፍለ ጦር በመሄድ በሽህ ለሚቈጠሩ ወታደሮች ንግግር አደረገ ። ንግግሩ በአቃቤ ሹም ጐንጤ ላይ ያመፀውን ወታደር ቀርቶ ማንንም   







አድማጭ የሚያስቆጣ ነበር ። ተውክሎ የተላከ ይመስል በመላው የመምሪያው ምክር ቤት ስም ፥ አቃቤ ሹም ጐንጤን ጨምሮ ፥ የታሠሩት ሹማምንትና የመንግሥታዊ ድርጅት ኃላፊዎች እንዲፈቱ ጠየቀ ። ወሬው ሲሰማ ፓርላማው ታመሰ ። ማን ላከው ? ምን አገባው ? በበነጋው በአጀንዳ ቀርቦ የነበረው ጉዳይ ሁሉ ቀጥ ብሎ ፓርላማው ቀኑን ሙሉ በሻለቃ ቢልልኝ አድራጐት ሲራኮት ዋለ ። ከብዙ ሁካታ በኋላ ቢልልኝና ጓደኞቹ ለአንድ ሣምንት ከፓርላማ ወንበራቸው ታገዱ ።
	በመለዮ ለባሹ ሠፈር ግን ጉዳዩ  በቃላት ውግዘት ተወስኖ አልቀረም ። የትዕግሥት ቀጭን ክር መበጠሻ ሆነ ። በኮሎኔል አለማየሁ ይመራ የነበረውና የልጅ ጉግሣ ቀኝ እጅ የነበረው የጦር ኃይሎች ኮሚቴ ድንገት ሳይታሰብ በመሠረታዊ ለውጥ ፈላጊዎች ቁጥጥር ሥር ገባ ። በዚህ ኮሚቴ ትዕዛዝ የኢትዮጵያ ሬድዮ ጣቢያ ፥ የኢትዮጵያ ቴሌቪዥን ፥ የብሥራተ ወንጌል ሬድዮ ጣቢያና ሌሎችም የሕዝብ መገናኛ ድርጅቶች በወታደራዊ ጥበቃ ሥር ዋሉ ። ሌሎች ወታደሮች ፥ ቁልፍ ቁልፍ ቦታዎችን ያዙ ። የስም ዝርዝር የተሰጣቸው ደግሞ ወደ ሚፈለጉ ሰዎች ቤት  ተሠማሩ ።
	ይህ በሚሆንበት ጊዜ የልጅ ጉግሣ ኮሚቴ ራስ ጀማነህ በተገኙበት ከዙፋን አማካሪዎች ጋር ስብሰባ ተቀምጦ ነበር ። በመካከሉ ጀኔራል መብረቁ አንድ ማስታወሻ ወረቀት ተሰጠውና የጀመረውን ንግግር አቋርጦ ወደ ሌላ ክፍል ሄደ ። ሲመለስ ፊቱ ልውጥውጥ ብሎ  ነበር ። ከንፈሩ እንደ መንቀጥቀጥ ይቃጣዋል ። ሁሉም አተኵረው ተመለከቱ ። አንድ አዲስ ችግር መፈጠሩን ከፊቱ ላይ አነበቡ።
	《ምን አዲስ ነገር መጣ ?》ሲል ልጅ ጉግሣ ጠየቀው ።
	《ለጊዜው ስብሰባውን ብናቋርጠው ይሻላል።》ጄነራል መብረቁ ሁሉም እንዲሰሙ አልፈለገም ። አንደኛ ፥ የተፈጠረው አዲስ ሁናቴ በትክክል እንደሆነ አላረጋገጠም። ሁለተኛ ፥ አንዳንዶቹ የኮሚቴ አባላት ደንግጠው በመበርገግ ነገር ሊያበላሹ ይችላሉ ። ልጅ ጉግሣን በዓይኑ አመለከተው ። 




	《ይቅርታ ፥ ሊላ ጊዜ እንሰበሰባለን እንግዲያው》ልጅ ጉግሣ ስብሰባው ማብቃቱን ለመግለጽ ለሊቀ መንበር መቀመጫው ብድግ ብሎ ቆመ ።
	《ወታደሮች እንደገና አገርሽቶባቸው አምፀዋል》አለ ጄኔራል መብረቁ ፥ ከራስ ዠማነህ ጋር ሦስቱ ከቀሩ በኋላ በሌባ ጣቱ ጠረጴዛውን እየቆረቆረ ።
	《ምን ጠየቁ ደግሞ አሁን ?》
	《መጠየቅማ የወግ ነው ። በከተማው ተሰማርተው ሰውን ሁሉ እየያዙ በማሠር ላይ ናቸው ። ከእነ ጐንጤ ጭፍሮች እስካሁን ሳይያዙ የቀሩትን ብቻ ሳይሆን የእኛ ወገን የሆኑትን ጭምር ። እኛንም ሳያሠጋን አይቀርም ።》
	《ምን ? 》የራስ ዠማነህ አነጋገር ጥያቄ ሳይሆን የንቀት አንክሮ ነበር ።
	《ሐሳባቸው ምን እንደሆነ ገና አላወቅሁም ። ስለዚህ መጠንቀቅ አይከፋም ።》
	《ኮሎኔል ዓለማየሁ የት ሄደ ?》ሲል ልጅ ጉግሣ ጠየቀ ።
	《እሱማ አባይን ተሻግሯል ። ጐሐ ጽዮን ሲደርስ ለባለቤቴ በቴሌፎን ነገሯት እስዋ ናት አሁን የደወለችልኝ ። ምንም ማድረግ አልተቻለም ። የጦር ኃይሎች ፥ የፖሊስ ሠራዊትና የብሔራዊ ጦር አስተባባሪ ኮሚቴ የሚባል አዲስ ቡድን ስለ ተነሣበት እጁን መስጠት አልፈለገም ።》
	《ምን ያህል ኃይል አለው ይህ ኮሚቴ ?》
	《አሁንም እርግጠኛ አይደለሁም ። ምናልባት ስልሳ ሰባ ይሆናሉ ይባላል 》በማለት ጄኔራል መብረቁ መለሰ ።《እና ፥ አራተኛ ክፍለ ጦር ነው ተሰባስበው ያሉት ።》
	《በአንድ ሻለቃ ጦር መያዝ ነዋ ! ኮሚሽኑ ሊሠራው ይችላል》አለ ራስ ዠማነህ ፍርጥም ባለ አንደበት ።
	《ቀላል አይመስለኝም ።》
	《ታዲያ ምን ተሻለ ?》አለ ልጅ ጉግሣ በአብዛኛው ከራሱ ጋር ። በየራሳቸው ሐሳብ ተውጠው ለጥቂት ጊዜ 





ያህል ሦስቱም ዝም አሉ ። ከዚያም የልጅ ጉግሣ ዓይን ፥ ከጠረቤዛው ከአንድ ጐን በኩል ከተቀመጠ ፋይል ላይ ሲያርፍ ሐሳቡ ብልጭ አለ ።《ግዴላችሁም መንገድ አናጣም ።》
	ፋይሉ የተባበሩት መንግሥታት ድርጅት የመደበልን የጦር ሜዳ አበል ቀርቶብናል ብለው አቤቱታ ያቀረቡት የኮንጎ ዘማች ወታደሮች ጉዳይ ነበር ። እርግጥ የሚያስከትለው ወጭ በጣም ከፍተኛ ነው ። ግን ቢሆንስ ? በሙሉ ልብ የተሰለፈ ሁለት ሽህ ወታደር ቀላል ኃይል አይሆንም ። ብዙ ነገር ይመስላል ። እንደ ገባቸው ሁሉ የሁለቱም ዓይን በፋይሉ ላይ አረፈና መልሰው ተያዩ ።


፰
አረንጓዴዋ የፖሊስ መኪና በኮረኮንቹ መንገድ ሁለት ሦስት ጊዜ ስትመላለስ ፥ እነ ታረቀኝ በሚኖሩበት ግቢ ውስጥ ከአሥር የሚበልጡ ተማሪዎች ተሰብስበው መለዮ ለባሾች ስለ ጀመሩት አዲስ ንቅናቄ በመወያየት ላይ ነበሩ ። ሁሉም በተማሪው ንቅናቄ ተደማጭነት ያላቸው ናቸው ። ለክትትል ሠወር ያለ ስለሆነ ብዙ ጊዜ በእነ ታረቀኝ መኖሪያ ቤት በር ዘግተው ይሰበሰባሉ ። የመለዮ ለባሾች አስተባባሪ ኮሚቴ ተቋቁሞ ሥልጣን ከሁለት ከተከፈለ ወዲህ ግን ተዳፍረው የተሰበሰቡት ከውጭ ከባሕር ዛፍ ጥላ ሥር ነበር ።
	《መለዮ ለባሹ ምን ማድረግ ነው ያሰበው ?》
	《ማሠር ነዋ ! ሌላ ምን ያደረጋል?》ሲል ቦጋለ ቀበል አድርጎ መለሰ ።
	《አንተ ደግሞ ማውራት የያዝከው ስለ መታሠር ሆኗል ። እነ ጐንጤ ታሠሩና እኛን ምን አገባን? ይሰቀሉ እያልን ሰላማዊ ሰልፍ ያደረግንባቸው አይደሉም ?》
	《ሆነ አልሆነ ወደፊት የምናየው ነው ።》

 
 

	ቦጋለ ፥ የጐንጤ ኮሚቴ አባላትና ጭፍሮች በቁጥጥር ሥር ከዋሉ ወዲህ ጉዳዩን ደጋግሞ እንደዋዛ አንሥቶታል ። አልፎ አልፎም ቅሬታና ሐሳብ የገባው ሲመስል አይተውታል ። ግን ሆነ ብለው ምክንያቱን ለመጠየቅ ፥ ጭንቀቱ ወይም የጠባዩ  መለወጥ እስከዚህም ጕልህ ሆኖ አላገኙትም ። ጉንፋን ሲይዝ ሆድ ሲታወክ ሊፈጠር የሚችል ያህል ብቻ ነበር ። እሱም ራሱ አልነገራቸውም ።
	ባልንጀሮቹም በጥያቄው ሳይገፉበት ወደ ዋናው ጉዳይ ተመለሱ ።
	《እሺ እንግዲያውስ እኛ ምን ማድረግ አለብን ?》
	《ከዚሁ ጋር ተያይዞ ፥ ልጅ ጉግሣ በአፀፋው ምን እርምጃ ይወስድ ይሆን ?》
	ውይይታቸው በእነዚህ ጥያቄዎች ላይ ይሁን እንጂ በተለይ የሦስቱ ባልንጀራሞች አእምሮ የሚያሰላስለው ወጥቶ ሳይመለስ ስለ ቀረው ስለ ካሳሁን ነበር ። አርፎ  ቤት እንዲውል አጥብቀው መክረውት ነበር ።《አይ ! እናንተ የሀገር ጉዳይ ፋታ ባይሰጣችሁ ፥ እኔ ዘይኔን ካላገኘሁ ምንም ልቤ አይረጋም》ብሎ የአውቶቡስ የፌርማታ ቍጥርና የሠፈሩን ስም አጥንቶ ጠዋት እየወጣ ሲንከራተት ይውላል ። እንደ ሞኝ አላፊ አግዳሚውን ይጠይቃል ። በየግቢው በር እየተገተረ በዓይኑ ይፈልጋል ። ቢጨንቃቸው የረዱት መስሎአቸው አንድ ቀን ማርካቶ አብረውት ሄዱና የእነ ጋሜን ፥ የነቢሻውን የገረድ ደላሎች ቢሮ በተራ አዳረሱት ። በተርታ ተኰልኵለው ተቀምጠው በገባ በወጣው ሠራተኛ ፈላጊ ላይ ዓይናቸው የሚንከራተተው ሴቶች ፥《ይህች በቅርብ ጊዜ ባሏ የፈታት ባለሙያ ናት ። እንዲያውም ይህችኛዋ ከፈረንጅ ቤት የኖረች ናት ። የወንደ ላጤ ቤት ከሆነ በደሞዝም አትጣሉም ። አሁን ማ ይሙት ይችን የመሰለች ልጅ ለሚስትነት እንጂ ለግርድና የምትገባ ነበረች ?》እያለ የሚቀባጥረውን ደላላ ፥ ከብት እንደሚገዛ ሰው በንቀት ዓይን ሁሉንም የሚገመግመውን ቀጣሪ ፥ ካሣሁን ሲመለከት ባሰበት ።《እኔ በሕይወት ቁሜ እየሄድኩ እንዲህ አትሆንም ዘይኔ!》በማለት ቆረጠ ። ለምሳ ስንኳ መመለስ የተወው ከዚህ በኋላ ነበር ።
	


	

	ትናንትናውኑ ሲያመሽ ፥ ካሁን አሁን ይመጣ ይሆናል እያሉ ሲያቅማሙ ፖሊስ ጣቢያም ፥ ሆስፒታልም ፥ ሦስተኛም ተዟዙሮ ለመጠየቅ ሰዓቱ አለፈ ። ዛሬውኑ ደግሞ አዲስ የተፈጠረው ሁናቴ ፋታ የሚሰጥ ባይሆንም ስለ እርሱ ማሰባቸውና መጨነቃቸው ደግሞ አልቀረም ነበር ። በተማሪው ንቅናቄ ውስጥ ሲካፈሉ የዋሉት ከሁለት በተከፈለ ልብ ነበር ።
	የፖሊስዋ ቮልስዋገን በአጠና አጥሩ መካከል ከቆርቆሮው በር ፊት ለፊት ስትቆም ተማሪዎቹ ከመቅጽበት ተበታትነው ተሠወሩ ።
	አንደኛው ፖሊስ የቆርቆሮውን በር በር ሲደበድበው ቦጋለ ወጥቶ ጠየቀ ።《ምን ነበር ?》
	《ካሣሁን የሚባል ሰው ከዚህ ይኖር ነበር ?》
	ቦጋለ በአዎንታ ለመመለስ ቃጣውና መልሶ ተጠራጠረ። ጥያቄው ለምን እንደሆነ ማን ያውቃል ? በአንድ ምክንያት ይዘውት —እነሱን ጨምሮ ከፖሊስ ጣቢያ ያመለጠ ስለሆነ ለመያዝ በቂ ምክንያት አላቸው— አስለፍልፈውት እንደሆነስ ? ያልጠረጠረ ተመነጠረ ነው ።《እኔ ጓደኞቼን ለመጐብኘት የመጣሁ እንግዳ ነኝ ። ልጠይቅላችሁ》አለና ወደ ቤት ገባ።
	《ካሣሁን የሚባል ሰው ከዚህ የለም》ሲል ታረቀኝ ለፖሊሱ መለሰለት ተመካክረው ከወጡ በኋላ ።
	《አሁንማ እንደሌለ አውቃለሁ ።》
	《አለመኖሩን ካወቁ ታዲያ ለምን ይጠይቁናል ።》
	ፖሊሱ በአኳኋናቸውና በአነጋገራቸው ጥርጣሬ እንደገባቸው ገባው ።
	《ለክፉ ነገር አይደለም ። እሱ ራሱ ንገርልኝ ስላለ ነው》አለ ፖሊሱ ። ተማሪዎቹ መልስ ለመስጠት አሁንም በማቅማማት ዝም አሉ ። ፖሊሱ አሁን እርግጠኛ ሆነ ።《አደጋ ደርሶበት ሐኪም ቤት ነው ። ምኒልክ ሆስፒታል ነው ያለው》ሲል አረዳቸው ።
	ተማሪዎቹ አሁንም ዝም አሉ ። ፖሊሱም መኪናውን አስነሥቶ ወደ መጣበት አመራ ።




	በምኒልክ ሆስፒታል በሦስተኛ ማዕረግ የተኛው ካሣሁን፥ ጭንቅላቱን እስከ ማጅራቱ ፥ አንድ እግሩንና አንድ እጁን በጀሶ ተጠቅልሏል ። ጓደኞቹን ሲያይ ፈገግ ለማለት ሞከረ ። ግን ከነጩ ጀሶ ጋር ፈገግታው አስፈሪ ገጽታ ሰጠው ።
	《ምን አገኛህ ?》ሲሉ ጠየቁት ዙሪያውን ከበው ።
	ዘይኔን ፍለጋ በየት በየት ሲንከራተት እንደዋለና መሸትሸት ሲልበት ወደ ቤታቸው ጕዞ እንደ ጀመረ ተረከላቸውና፥《ከዚያም አንድ ነገር ወደ ሰማይ አጐነኝ ። ነፍሴን ያወቅሁት ከዚህ ሆኜ ነው》አለ በመጨረሻ ።
	የቀረውን አጠገቡ የተኛው ሕመምተኛ አከለበት ።《መኪና ነው የገጨው ። ትራፊክ ፖሊሱ እንዳለው ከሆነ ከባድ ጉዳት ነበር የደረሰበት ። ግን እንደምታዩት ከሞት ተርፎአል ።》
	《ገጪውስ ?》
	《ለጊዜው አልተገኘም ። በአካባቢው የነበሩና አደጋውን ያዩ ሰዎች ናቸው በአጣዳፊ ለፖሊስ አስታውቀው ሆስፒታል እንዲገባ ያደረጉት ። እንደኔ ግምት ስንኳ ጥፋቱ የእርሱ ሊሆን ይችላል ። ከጭቃ ሸሸሁ ብሎ ወደ አስፋልቱ ሳይገባ አልቀረ ይሆናል ። ቢሆንም ፥ ገጭቶ መሸሽ ራሱ ከባድ ጥፋት ስለሆነ፥ ታርጋውን ይዞ እንደሆነ በማለት አእምሮውን በሚገባ ሲያውቅ ትራፊክ ፖሊሱ ሊጠይቀው ሲመጣ ለእናንተ እንዲነግርለት አድራሻ ያለበት ቁራጭ ወረቀት ሰጥቶ ልኮት ነበር ።》
	《እኛ አላመንነውም እንጂ ፖሊሱስ መጥቶ ሁኔታውን ነግሮናል ። ለመሆኑ ታርጋው ተይዟል ?》
	ሕመምተኛው በአሉታ ራሱን ነቀነቀ ።
	《ገድሎትም ቢሆን ኖሮ አምልጦ መቅረቱ ነበር ማለት ነው !》
	《ሊያዝ ይችላል ። መኪናዋ ቮልስዋገን መሆኗ ታውቋል ። ከሱ ሰውነት ላይም የመስታወት ስብርባሪ ምልክት ስለተገኘ የፊት መስታወቷ ተሰብሯል ማለት ነው ። ኮፈኗና ፓራፋንጎዋም ሳይሰረጐድ አይቀርም ። መኪናዋ በየ




ጋራዡ እየተፈለገች ነው》ሲል ሕመምተኛው መለሰ ። ሕመምተኛው ስለ መኪናዋ መፈለግ የነገራቸው ሌላም ነገር ነበር ። ይኸውም ፥ ገጭቶ የሸሸው ሰው ፥ እጃቸውን እንዲሰጡ ከሚፈለጉት ሰዎች አንዱ ሳይሆን አይቀርም የሚል ጥርጣሬ በፖሊሶች ዘንድ እንዳለ ነበር ።《ብዙዎቹ አሮጌ መኪና እየቀየሩ በጨለማ ለማምለጥ እንደሚሞክሩ ተደርሶበታል ። እስቲ ከቻላችሁ እናንተም በበኩላችሁ ተከታተሉ》አላቸው ሕመምተኛው ። የፊት መስታወቷ የተሰበረ ቮልስዋገን በየጋራዡና በየሰፈሩ መፈለግ በሁለቱም ወገን ቀጠለ ።
	የአስተባባሪ ኮሚቴ አግጣጫና ዓላማ ተለይቶ እስኪታወቅ ድረስም ቢሆን ለጊዜው የፖለቲካ ሥራቸውን አቋርጠው የካሣሁንን ገጪ ለሚፈልጉት ለእነታረቀኝ በየጋራዡ መጠያየቅ ችግር አልሆነባቸውም ። መኪና ለማሠራት ወይም የሚሸጥ መኪና እንዳለ ብለው ይገቡና የፊት መስታወቷ የወለቀ ፥ ኮፈንዋ የተጠረመሰ ቮልስዋገን ካዩ  አንዱን ሠራተኛ እንደዋዛ ይጠይቁታል ። ይህች የዘመዳችን መኪና ናት ? ሌላም ሌላም ቀላል ጥያቄ ። መላው አዲስ አበባን ማዳረስ ስለማይችሉ ይህንኑም አደጋው ከደረሰበት ቦታ ቅር በት ባለው ክልል ወሰኑት አልቀናቸውም ።
	ቀጥሎ በየሰው ግቢ ውስጥ ለመፈለግ ግን አስቸጋሪ ሆነባቸው ። እርግጥ የድፍን አዲስ አበባ ግቢ ሁሉ ማዳረስ እንደሌለባቸው ያውቁታል ። ካሣሁንን ገጭቶ ያመለጠው አስተባባሪ ኮሚቴ ከሚፈልጋቸው ወይም ገና ለገና መያዛችን አይቀርም ብለው ከሚሽሎከለኩት ባለሥልጣኖች መኳንንት አንዲ ከሆነ የሚኖረው በጥሩ ቪላ ውስጥ መሆን አለበት ። አስተባባሪው ኮሚቴ  መግለጫ ፥ ካለአግባብ የበለጸጉና በሥልጣናቸው የባለጉ ብሎ የለ ? በአብዛኛው የሚኖሩበት አካባቢ ደግሞ ከሞላ ጐደል ይታወቃል ። ካዛንቺስ ፥ አሥመራ መንገድ፥ የዱሮው አውሮፕላን ማረፊያ ፥ ቦሌ ፥ ሁለቱም ሾላ ፥ ሜክሲኮ አደባባይ ነው ።
	ፍለጋውን ከየት አካባቢ መጀመር እንደሚሻልም መምረጡ ቀላል ነበር ። አደጋው በደረሰበት አቅራቢያ አካባቢ። ግን ከማይተዋወቁት ሰው ግቢ እንዴት ዘው ብሎ መግባት





ይቻላል ? በተለይም በግርግሩ ሌባና አጭበርባሪ በዝቷል ተብሎ ሰው ጠንቀቅ ማለት አምጥቷል ። ነገሩን አውጥተው አውርደው ተስፋ ቈርጠው ለመተው በተቃረቡበት ወቅት ቦጋለ አንድ ዘዴ ብልጭ አለበት ።
	ከንጉሡ ጀምሮ ፥ የቀንደኞቹ መሣፍንቶችና መኳንንቶች ፥ የልጅ ጐንጤ ኮሚቴ አባሎችን ፥ የአሁኑንም አቃቤ ሹም የልጅ ጉግሣን ፥ ከፍተኛ የጦር መኰንኖችን ወንጀል በመዘርዘር በመተንተን ከተበተኑት ብዙ ዓይነት ወረቀቶች ሌላ ፥ የሰሞኑ ትልቅ መቃለጃ ወሬ ንጉሡ አውቶሞቢል የሰጡአቸው ወይዛዝርት ስም የሰፈረበቱ ነበር ።《በሕዝብ ሀብት ከንጉሡ አውቶሞቢል የተሸለሙ》በሚል አርእስት ምንም ሐተታ ሳይጨምር ከማርቸዲስ አንሥቶ እስከ ቮልስዋገን — ቮልስዋገን የተሰጣት አንዲት ሴት ብቻ ናት—የተቀበሉ የሰላሳ ሶስት ወይዛዝርት ስም በሁለት ረድፍ የተጻፈበት ወረቀት ከተማውን አዳርሶታል ። ከፔጆዋቸው ጋር የወይዘሮ ዘርፈሽዋል ስምም አለበት ። ከየት እንደ መነጨ አይታወቅም ። ግን ፥ የአብዛኛዎቹ አውቶሞቢሎች ሰሌዳ ቍጥራቸው ሳይቀር መጠቀሱ ፥ ብዙዎቹ ወይዛዝርት በቤተ መንግሥት አካባቢ በነበራቸው ግንኙነት ቀደም ሲል የተወራላቸውና ሐሜትም የፈጠሩ መሆናቸው ፥ የጽሑፉም ምንጭ ውስጥ አዋቂ ሳይሆን እንደማይቀር ይጠቁማል ።
	ወረቀቱን ያገኛ ወይም የወሬ—ወሬ የሰማ ሁሉ እየተሰባሰበ ተዳነቀበት ።
	—ሴቱን ሁሉ አውቶሞቢል አፍነሽንሸውት የለ ? በሰማኒያ ሁለት ዓመታቸው ? ለጉድ ነው !
	—ሽሜው አንድ ነገር ቢኖረው ነው ! ከጐረምሳ ይበረታል ይላሉ ! ሲል ተሜው ያፌዛል ።
	—ይህችኛዋ ደግሞ  ማናት ?
	—እስዋማ የደጃማች እገሌ ሚስት ነበረች አሉ ። አሁን ትልቅ የመሶብ ቤት አላት ። ቆንጆ ናት አሉ ።
	—እንዴ ፥ ይህች የአቶ እገሌ ሚስት አይደለችም ? ባልዋ ምን ይላል ?
	—ሳይለምደው ይቀራል ? ሹመውታልኮ !




	ከሁሉም የአድናቆት መጫወቻ የሆነችው ሁለት ማርቼዲስ የተቀበለችው ወይዘሮ ሞሶበ ወርቅ መሆን ነበረች ።
	—ፓህ ! ይህች ደግሞ ልዩ መሆን አለባት !
	—አዎ ! አረግራጊው ዳሌዋ በእቅፍ አይደረስበትም አሉ—ሲል ስለ ሴትዮዋ ወሬ የሰማው ይመስላል ።
	እነታረቀኝ በዕለቱ ያገኙዋቸውን ብትን ወረቀቶች ከተወያዩባቸው በኋላ የሴቶቹን ስም እያነበቡ ሲሳሳቁ ፥《ለምን ይህንን ወረቀት አንጠቀምበትም ?》ሲል ቦጋለ አልፎ አልፎ ከማፌዝ ሐሳቡ ተመልሶ ጠየቀ ።
	《ለምኑ ?》
	《ሰውየውን ለመፈለግ ነዋ !》
	《እንዴት ?》
	አስረዳቸው ።《ይህን ወረቀት ይዘን ፥ በሕዝብ ሀብት ከንጉሡ የተሰጡትን አውቶሞቢሎች መዝገቡ ተብለን የተደበቀ እንዳለ እንፈልጋለን እንላለን ። ሰሞኑን የተበተነው ወረቀት ያገባኛል የሚለው ሁሉ ደግሞ በመርበድበድ ላይ ነውና የሚከለክል አይኖርም ። ማለቴ ፥ ብዙ ባለሥልጣኖች እጃቸውን እየሰጡ ናቸው ። ስለዚህ የአውቶሞቢል ስጦታ ዝርዝር የወጣባቸው ሰዎች ከተያዙና ከሚፈለጉት ምናልባት በሀብትም በሥልጣንም አይበልጡም ። በመሆኑም አውቶሞቢላቸውን አስረክበው በነፃ ማምለጥ ስለሚፈልጉ ፥ አናሳይም ብለው አስተባባሪውን ኮሚቴ መጋፋት አይከጅሉም ባይ ነኝ ። አደጋ ካደረሰው ሰው ግቢ እስክንደርስ ድረስ በእነዚህ ሁለት ተጠርጣሪ ወገኖች መካከል መጫወት እንችላለን ማለት ነው ። እርግጥ ለማስመሰል ያህል የወታደር ጃኬት መልበስ ያስፈልገን ይሆናል ። የሚያውሱን ግን የምናጣ አይመስለኝም ።》
	በየሰው ግቢ ያጋጠማቸው ሁናቴ ራሱን የቻለ ትንግርት ነበር ።      



	《ንጉሡ ያለ አግባብ ለግለሰቦች የሰጡአቸው አውቶሞቢሎች ታርጋ እንድንመዘግብና አውቶሞቢሎቹ የሚገኙበትንም ሁናቴ እንድንመረምር ከጦር ኃይሎች ፥ ከፖሊስ ሠራዊትና ከብሔራዊ ጦር አስተባባሪ ኮሚቴ የተላክን ነን》ሲሉት አንዳንዱ ያልተጠየቀውን ይዘላብዳል ።
	《ኦሆሆ ! እኔን ደግሞ ከዚያ ደረጃ ምን አደረሰኝ ? ግቢውንም ረግጨው አላውቅ ። ሚስቴ ? እኔም ሚስቴም እየጣርን እየጋርን ነው ከዚህ የደረስነው ። እኔ በመሥሪያ ቤቴ እስዋ በቤት ። ቤቱም የተሠራው ፥ መኪናም የገዛን በባንክ ብድር ነው ። በየወሩ ምን ያህል ዕዳ እንደምንገፈግፍ ብነግራችሁ ትደነቃላችሁ ። ደሞዝኮ እንዳለ ጭልጥ ብሎ ነው የሚሄደው ። ሽሮውንም ቆሎውንም እየበሉ መቻል ነው ። ያም ሆኖ አይገፋ ። ወለዱ እየተቆለለበት ባለህበት ሂድ ነው ። አታምኑኝም ፥ ይኸው አምስት ዓመት ሙሉ ስከፍል ዕዳው ንቅንቅ አላለም ። ይህችን አውቶሞቢል ስታይዋት ምናልባት አዲስ ትመስላችኋለች ። በሩም ኮፈኑም ይከፈታል ። የቆየች ነች እኮ ! ግን የደሃ መኪና ስለሆነች በደንብ እይዛታለሁ ። አልሰክር ። አልጋጭ ። ለመጠጫ ገንዘቡስ ከየት ይመጣና ። ባንክ ነው የሚወስደው》ይላል መኪናዋን እንደሚባርክ እጁን ዘርግቶ ።《ደግሞም ከዚህ የምታዩት ይሄ ሁሉ አትክልት ራሴ ቆፍሬ ፥ ተክዬ ኮትኩቼ ያሳደኩት ነው ። ቤትም ስሠራ እንደዚሁ ። አታምኑኝም ስሚንቶ ራሴው አጓጕዤ ፣ እስቱኮ  ፥ ቀለም ስንቱ ጣጣው እንደ ኩሊ ሆኔ ነው የተሠራው ። ታዲያ የደሃ ቤት ስለሆነ በደንብ እይዘዋለሁ ።》
	የኑሮ ችግሩን በዚህ ዓይነት ያነበነበላቸው ሰው ፥ ሲደክሙ መዋላቸውን ገልጾ ሻይ እንዲጠጡ ይጋብዛቸዋል ። ግን ለመረማመድና ለመቀመጥ በሚያስፈራ ሳሎን ውስጥ ሺቫዝ ውስኪና ኩርባይዘር ያቀርብላቸዋል ።
	የፈረንሳይ ቡርዧ ነኩ ደግሞ እየተቆጣ ፥ እያፌዘ ይቀበላቸዋል ።《ፐህ ! ማየቱን እዩ ! ግን ይኸ አናርሺ ነው ? ማለት ፥ ሕግ አለ ። የሴትዮዋ መብት አለ ። መንግሥት አለ ። ምንድን ነው ይሄ ? አናርሺ ! እኔ ግን ግድ የለኝም ። እርግጥ ባለ ሥልጣን ነኝ ። ታዲያስ ? እኔ በበኩሌ እኔ ብቻ ሳልሆን አባቴ ጭምር ፥ በሊበርቴ ፥ በፍራቴርኒቴ ፥ በኤጋሊቴ የምናምን ስለሆነ ከጃንሆይ ጋር አንስማማም ነበር ፥ 




የአባቴን ታሪክ ብነግራችሁ ብዙ ነው ። እኔን ግን የሾሙኝ ሳይወዱ ነው ። ችሎታ አለኝ ! አሎር ! ግን ጃንሆይ በፊውዳሎች ተጠምጥመው ላዴሞክራሲ ፥ መሆን አለበት ስንላቸው አልፈለጉም ። አሎር ! አሁን ይሄ ነገር መጣ ። የፈረንሣይ ሪቮሊሲዮን ዓይነት ። እኔ መጋደልን አልወድም እንጂ እቀበለዋለሁ ። ኮሚቴያችሁ ይህንን እንደሚያስብበት ተስፋ አደርጋለሁ ። እኔን በሚመለከት ግን ንጉሡ ምንም ነገር አድርገውልኝ አያውቁም ። ሀብትም ቢኖረኝ ፥ ከአባቴ ፥ ከእኔ ብቻ የተገኘ ነው ። ሌላው ቀርቶ ይህን  ለውጥ የሚቃወሙ አንዳንድ ሰዎች በእኔ መሥሪያ ቤት ቢነሡ እንኳ አብዛኛው ሠራተኛ እኔ ስለ መከርኩት የእናንተን ተግባር ደግፎአል ። ለሊቤርቴ መቆማችሁን》እያለ ሁለት ሦስት መኪናዎቹን አሳይቶ ይሸኛቸዋል ።
	ሌሎች ዓይነቶች ደግሞ ነበሩ ። የኑሮ ትርጕም ያልገባት ፥ የባልና ሚስት ፍቅርም ነገሩ ያላረካት ፥ ብዙም ብዙ ወሬ የምትሰማ ፥ ሐሳብ መበተኛ ፥ ጕልበት ማባከኛ የሌላት ፥ ባልዋ በዚህም በዚያም ብሎ በሚያመጣው ሀብት አንቀባሮ የያዛት ወይዘሮ በፍንደቃ ተቀበለቻቸው ።《ውይ ! ውይ ! ጃንሆይ መኪና ሸልመውኝ ? በምን ዕድሌ ! ለነገሩማ ሀብትም አላጣንም ። መኪናዎችም አሉን ። ባሌ ጥሩ ነጋዴ ነው ። እንይች የምታዩዋት ፔጆ እኔ ሲያስፈልገኝ የምዘዋወርባት ናት ። እውነቱን ልንገራችሁ ? አልወዳትም ። ባለቤቴ ግን ለውጥልኝ ስለው ገንዘቡ ከየት ይመጣል ይለኛል ። ችግር ነው ኑሮ ። ብቻ አላማርረውም》ስትል ጕርምስናቸውን በዓይኗ ትቀላውጣለች ።
	የስብከተ—መንግሥት ምክትል ባለሥልጣን ሳይጠይቁት ረጅም ዜና ተረከላቸው ።《አዎ ! ያችን ፔጆ ሳልወድ በግድ ተቀብያለሁ ። መስታንጓ ግን የራሴው የገዛኋት ናት ። እኔ ብቻ አይደለሁም ። ሌሎች ብዙዎች የመሥሪያ ቤቱ ባልደረቦች እንዲሁ በግድ ውሰዱ ተብለዋል ። እንዴት መሰላችሁ ነገሩ ? እንደምታውቁት የሥራው ጠባይ በግድ መኪና ያስፈልገዋል ። ካለበለዚያ ምንም ማድረግ አይቻልም ። ስለዚህ በሙያው የተሰማሩት ኃላፊዎችና የሙያው ምርጥ ሰዎች እንደዚሁም በሥራቸው ጠባይ ዓይነት መኪና የሚያስፈልጋቸው



ኃላፊዎች የመንግሥት መኪና ይዘው እንዲገለገሉ ከተደረገ ቆይቷል ። ማለቴ እንደ መብራት ኃይል ፥ እንደ ቴሌኮሙኒኬሽንና እንደ ሌላው የመንግሥት መሥሪያ ቤት ሁሉ እነዚህ መኪኖች ሲበላሹ ፥ ሲገጩ ፥ የሚሠሩት ፥ በየጊዜው ሰርቪስ የሚደረጉት በመንግሥት ወጪ ነው ። መቼም የመንግሥትን መኪና በራስህ ገንዘብ አሳድስ ፥ ሰርቪስ አስደርግ ማለት አይቻልም ። በዚህም ምክንያት ሚኒስቴሩ ለእነዚህ መኪኖች ማሠሪያ ማሳደሻ ፥ ለሰርቪስ በዓመት ከመቶ ሽህ በር በላይ ያወጣ  ነበር ። ከዚህ በፊት የነበሩት ሹም ይህን  የመንግሥት ገንዘብ ለመቆጠብ አንድ ዘዴ መቱ መሰለኝ ። አንድ ቀን ጠዋት ቤተ መንግሥት ድረስ ትፈለጋላችሁ ተባልን ። በእሳቸው አቅራቢነት ከጃንሆይ ፊት ቀረብን ፥ የሠራችሁት ሁሉ ጥሩ ነውና የያዝኋቸው መኪኖች የራሳችሁ እንዲሆኑ ተሰጥተዋችኋል ፤ ለወደፊቱም በርቱ ተብለን ወጣን ። የመንግሥት መኪና ሳይዙ በስሕተት ቀርበው እጅ ነሥተው የተመለሱም ነበሩ ። ጫማችን ተመረቀለን ብለው ቀለዱ ። አንዱም የራሱ መኪና ተባላሽታ እስክትሠራ ከመሥሪያ ቤቱ አዲስ አውቶሞቢል ተውሶ በዚያው ጸደቀለት ። ወዲያው ሰሞኑን ኦርማ ጋራዥ በገመተው መሠረት አሹራውን እየከፈልን ስም እንድናዛውር ፥ ታርጋ እንድናስለውጥ ማዘዣ ተጻፈልን ። እሳቸውም አንድ አውቶሞቢል ወሰዱ ። መጐዳታችን የተሰማን እየቆየ ነው ። ሲበላሹ ማሠራት ስንጀምር ። በእርግጥም ዋናው ሹም አሳምረው ነው የሠሩልን ።
	《ቅድም እንዳልኩት ለመኪኖቹ ሰርቪስና ማሠሪያ በዓመት ወጪ የሚሆነው ከመቶ ሽህ ብር በላይ ነበር ። መኪኖቹ በሙሉ የተገመቱበት ድምር ደግሞ ከአርባ ሽህ ብር አልበለጠም ። ታዲያ መልሱልን ብለን የንጉሥ ትዕዛዝ ብለን የንጉሥ ትዕዛዝ መጋፋት አንችል ! የጣሉብንን መቀበል ነው ። ግን አሁን እንደዚህ ያለ ጥያቄ ከተነሣ ፥ በእኔ በኩል ሊብሬውም ፥ ታርጋውም ዛሬ እንዲለወጥ ፈቃደኛ ነኝ ። ምን ይጐዳኛል ? ወጪ እንጂ ። ከሥራ ውጭ ለሆነው ነገር ይኸው እንደምታዩት የራሴ መኪና አለኝ ። እና ከሆነ አሁኑኑ ብትረከቡኝ በጣም ነበር ደስ የሚለኝ ። እና ለሥራዬ መኪና ይስጠኝ ለሌላው ጊዜ ግን መኪና አለኝ ። እና ፥ እውነቱን ለመናገር እስቲ ይህን ነገር ጨርሱልን》እያለ የራሱንም ፥ የተሰጠውንም መኪናዎች አስጐበኘ ።




	ኰስተር ባለ አነጋገር አፋጣጭ ጥያቄ ያቀረበላቸው አንድ ሰው ብቻ ነበር ።《አህያም የለኝ ከጅብ አልጣላ እንደሚባለው ፥ እኔ የምሠጋበት ነገር ስለሌለኝ ማየት ትችላላችሁ ። ግን አሠራራችሁ ልክ አይመስለኝም ። በየቤቱ እየሄዳችሁ ሰውን ከማስቸገርና ከማስደንገጥ ይልቅ ለእናንተም ቀላሉ የሚሆነው ማዘጋጃ ቤት ተሽከርካሪ ክፍል በታርጋና በሊብሬ ብታጣሩ ነበር 》አላቸው ። ደግነቱ ሌሎች ሰዎች ከመደናገጥ በስተቀር ይህንን የመሰለ አፋጣጭ የምርምር ጥያቄ ስላልሰነዘሩ እነ ታረቀኝ ከፈለጉበት ግቢ ለመግባት ችግር አልገጠማቸውም ነበር ።
	የካዛንቺስን አካባቢ እንዳጋመሱ ከወይዘሮ ዘርፈሽዋል ግቢ ደረሱ ።


፱

	ወይዘሮ ዘርፈሽዋል ፥ የሚሆኑትንና የሚሠሩትን አሳጥቶአቸው ያልሰነበቱትን ያህል ፥ ከደጃዝማች አደፍርሰው ልቅሶ ከተመለሱ በኋላ ደግሞ በአጠገባቸው ያለ ሰው ሁሉ አይትረፈኝ አሉ ።
	《ቀሚስ ያጠለቀው ሁሉ ቁሞ ፥ ሱሪ የታጠቀው መሞት አለበት !》
	ወይዘሮ  ዘርፈሽዋል ከደጃዝማች አደፍርስ ቀብር እንደ ተመለሱ ፥ ከጥቁር ካፖርታቸው ሥር ያገለደሙትን ጥቁር ሐር ነጠላቸውን ሳይፈቱ እጃቸውን የኋሊት አጣምረው በቤቱ በረንዳ ላይ ፈንደር እያሉ ይንጐራደዳሉ ። እርር ድብን ያደረጋቸው ፥ ኀዘኑ ሳይሆን ፥ ሰሞኑን ይፎክሩበት የነበረው ተስፋ በመቀጨቱ ነበር ። ራሱ ፥ ደጃዝማ ቹ ፥ ፊታውራሪው ፥ ጄኔራሉ ፥ በጀግንነቱም በቤተ መንግሥት ቀራቢነቱም ካለእኔ ማን አለ የሚለውና መሬት የጠበበው የመሰለው ሁሉ ፥ ቤት ንብረትህ ሊወረስ ነው እየተባለ ስሙ በራዲዮ ሲጠራ ጌታው ቤት እንደሚገባ ለማዳ እንስሳ ፥ ሱክ—ሱክ እያለ ለአ





ራተኛ ክፍለ ጦር እጁን ሲሰጥ ራሳቸውን ይዘው《ኡ!ኡ!》እያሉ ተገርመዋል ። በተለይም በንጉሡ ልዩ ፈቃድ የጄኔራልነትና የማርሻልነት ማዕረግ ደርበው የያዙት ራስ ማን አለብህ ፥ መቶ ሽህ ሠራዊት አሰልፈው በአስተባባሪው ኮሚቴ ላይ ተነሥተዋል ብሎ የቢ.ቢ.ሲ. ሬድዮ ከአወጀላቸው በኋላ የከተማ ቪላዎቻቸውንና ጥቂት ጋሻ መሬት ነው ሲሉ በጋዜጣ የጠቀሱትን የገጠር መሬታቸውን ለማዳን በፈቃዳቸው አራተኛ ክፍለ ጦር ማለትን ሲሰሙ ፥ ለኢትዮጵያ መሳፍንትና መኳንንት ወንድነት እርማቸውን ሊያወጡ ተቃርበው ነበር ።《ወየው ! ወየው ! በቃን ይኸው ነው ፍፃሜው ?》ሲሉ የሌለ እንባቸውን መጠራረግ ከቃጣቸው በኋላ ፥ እንደ ሌሎቹ ሁሉ የማናዬን ወንድነት ተጠራጥረው ለማብሸቅ የፈለጉ ይመስል《እንኳን ደጃማች ገሠሠ ይህንን ውርደት አላዩት》በማለት ሟች ባላቸውን በማስታወስ ፥ ዓይናቸውን አጕረጠረጡበት።
	ያ ሁሉ መኳንንትና የጦር አለቃ ያለ አንዳች ማንገራገር በራዲዮ በተነገረው ቀንና ሰዓት እጁን ሲሰጥ ፥ የደጃዝማች አደፍርስ ከሁለት ወንድሞቻቸው ጋር መሸፈት በወቅቱ እንደ ትንግርት ተቈጥሮ ሰንብቶ ነበር ። በያለበት ሰው አቅፎአቸዋል እየተባለ በየቤቱ በየቡና ቤቱ ሁሉ መወያያና መጠያየቂያ ሆኖ ነበር ። አስተባባሪው ኮሚቴ ሊወድቅ ይሆን ደጃማች አደፍርስ አሸንፈው ከመጡማ 《ለውጥ — ለውጥ እያለ የቀበጠው ሁሉ ይብላኝነት  ! እሱን አያርገኝ ።》
	ወይዘሮ ዘርፈሽዋል የጃዝማች አደፍርስን ሱሪ ራሳቸው የታጠቁት ይመስል ፥ ማናዬን ከማመናጨቅ አንሥቶ ባገኙት ሁሉ ላይ ሲፎክሩ ሰንብተው ነበር ።《የአገሬ ጨዋ ፣ የአገሬ መኳንንት ሁሉም ሱሪውን አልፈታም ። ኦሆሆ ! ገና ምን ታይቶ ! ምድረ ምናምንቴ እንደ ፎለለ ይቅር መስሏችሁ ! ገና ምን ታይቶ ! እንደ አይጥ መደበቂያው ነው የሚጠፋው ! ምን አቀበጠኝ ብሎ የተወለደበትን  ቀን ነው የሚረግመው》እያሉ ደንፍተዋል ።
	ግን ይህ ተስፋና ዛቻ ብዙም ጊዜ አልቆየ ። ደጃዝማች አደፍርስ አስቀድሞ እንደ ተወራው አዲስ አበባን ይዘው መኳንንቱን ፥ መሳፍንቱን ከታሠረበት አስፈትተው ፥ አሳሪዎቹን በማሠር ፈንታ ወበሬ ሥላሴ ደብር ከአንድ ገበሬ ቤት ከጥቂት 





አበሮቻቸው ጋር መገደላቸው ሲሰማ ፥ የእነወይዘሮ ዘርፈሽዋልና የመሰሎቻቸው ሐሞት እንደ ተነፈሰ ጐማ ሙሽሽ አለ ።
	የባሰው ነውጥ የደረሰባቸው ግን በቀብሩ ሥነ ሥርዓት ላይ ነበር ። ቤተሰቦቼ ኀዘናቸውን እንዲያወጡ ተፈቅዶላቸው ልቅሶው ሲሟሟቅ ፥ ከአልቃሹ ከአስለቃሹ ፥ ከጥቁር ለባሽ፥ ከልቅሶ ደራሽ ሌላ ተማሪው ፥ ቦዘኔው ፥ ዋናውን መንገድ ይዞ ይሰበሰብ ጀመር ። ማርቸዲሱ ፥ ፔጆው ፥ ከአውራ ጐዳናው ዳርና ቀደም ሲል ዝናው ከተነገረለት ግቢ በራፍ እየቆመ ተሳፋሪዎቹ ሲወርዱ ፥ ፉጨቱ ከያለበት አስተጋባ ። ነገር ግን እንደ የካቲት መኪና ሰበራ ጊዜ መደናገጥና መረበሽ አልነበረም ። አልፎ አልፎ የመለዮ ለባሽ ጸጥታ አስከባሪዎች ስለነበሩ ፥ ወይዛዝርቱም ፥ መኳንንቱም አንዳንዱ አንገቱን ደፋ አድርጎ  ሌላውም እየተገላመጠ ወደ ዳሱና ወደ አዳራሽ ገባ ። ከሁለቱም በኩል ሰው እየበረከተ ሲሄድ መፋጠጡ በዚያው ልክ እየበረታ መጣ ። ከኀዘንተኛው በኩል ልቅሶው በሦስት ተከፈለ ፥ በእያንዳንዱ ቡድን ከአንድ የበለጠ አስለቃሽ ቁሞ ግጥም ይወርዳል ። ደረት ይደለቃል ። ከሴቱም መካከል አልፎ አልፎ ለስሙ ያህል የቀሚሱን የደረት ክፈፍ በሁለት ጣቱ ነካ ነካ ያደርጋል ።
	ዋይ—ዋይ ! የት ትሄዳለህ ?
	ዋይ—ዋይ ! የት ትሄዳለህ ?
	አፈር ሊበላው ነው ወይ ?
	አፈር ሊበላው ነው ወይ ?
	ያገሩን ዋርካ ያገሩን ዝግባ ?
	አፈር ሊበላው ነው ወይ ?
	አፈር ሊበላው ነው ወይ ?
	ያንን ቁመና ያንን አንገት ፥	
	አፈር ሊበላው ነው ወይ ፥
	ያንን ጀግንነት ያንን ወንድነት ፥
	አፈር ሊበላው ነው ወይ ?
	በዚህ መካከል ፥ የፌዝ ሁካታውና የፌዝ ጭብጨባው አብሮ እያጀበ እንደ ቆየ ፥ ጐዳ ውስጥ ጠርሙስ አረቄ ተቀምጦላት እየገባች ካልተጐነጨች ከዱዳ የማትሻል መሆንዋ የሚነገርላት ስመ ጥሩዋ የኮሪያ ሠፈር አልቃሽ ፥ በአዲስ የአል





ኮል ፈረስ እንባዋን እየረጨች ድምፅዋን ከፍ አድርጋ—ሆድ ያባውን በብቅል ኃይል አፈረጠችው ።
	ዋይ ፥ ዋይ ፥ የት ትሄዳለህ ?
	ዋይ ፥ ዋይ ፥ የት ትሄዳለህ ?
	ከቡልጋ አልጋ አሥር አልጋ 
	ዋይ ፥ ዋይ ፥ የት ትሄዳለህ ?
	ከመንዝ አሥር አልጋ ፥
	ዋይ ፥ ዋይ ፥ የት ትሄዳለህ ?
	አዲስጌ አሥር አልጋ ፥
	ዋይ ፥ ዋይ ፥ የት ትሄዳለህ ?
	ከአስኳል አሥር አልጋ ።
	ዋይ ፥ ዋይ ፥ የት ትሄዳለህ ?
	ከግሼ አሥር አልጋ ፥
	ዋይ ፥ ዋይ ፥ የት ትሄዳለህ ?
	ከተጉለት ዘጠኝ ፥
	ዋይ ፥ ዋይ ፥ የት ትሄዳለህ ?
	አንተን የሚተካ ፥
	ዋይ ፥ ዋይ ፥ የት ትሄዳለህ ።
	የት ነው የሚገኝ !
	ወይ ዋይ ፥ ዋይ ዋይ ፥ ዋይ ዋይ ፥ ዋይ !
	በዚህ ጊዜ ዙሪያውን ቆሞ ያፌዝና ስድብ ያሰማ የነበረው ተቃዋሚ የልቅሶውን ክብ ጥሶ ገባ ።
		—አልጋው ሊቃጠል ነው !
		—አሁንም በዘር ማምለክ አይበቃችሁም ?
		—የናንተ አልጋ የትኋን መሰብሰቢያ ነው ። ይወድማል !
	በትርምሱና በግርግሩ መካከል ግማሹ ኀዘንተኛ ወደ ዋናው ቤት አዳራሽ ገባ ። ሌላው እየተንጫጫና እየተወራጨ ወደ አውቶሞቢሉ ሄደ ። እንደ ወይዘሮ ዘርፈሽዋል ያሉት ደግሞ አንፈራጠው በመቆም ተጋፈጡ ። በአለባበሱ የቀን ሠራተኛ የሚመስል አንድ ጐረምሳ ድንገት ከአጠገባቸው ደርሶ በመቃ እንደ ተነፋ ያበጠ ቁመናቸውን ከታሽ እስከ ላይ ተመለከተና የፌዝ ሳቅ በወጠረው አንደበት ፥《ይችስ እንዴት





ብትበላ ነው እንዲህ የተነፋችው ፥ ባካችሁ ! እኛን እየጋጡ ነው!》አላቸው ።
	ወይዘሮ ዘርፈሽዋል ፥ መጮህና በጥርሳቸው መቦጫጨቅ ቢያቅታቸውም ምናልባት ውርደቱን ፈርተው እንደ ምንም ቻሉትና ፥《ቢያድለኝ ነው ! እንደናንተ የተረገምኩ ቆርማዳ መሰልኳችሁ ?》ሲሉ መለሱ ።
	ሁኔታውን የተመለከቱ የጸጥታ አስከባሪዎች ወዲያውኑ ጸጥታውን አስከበሩት ። ወይዘሮ ዘርፈሽዋል ግን ከደሴ ሲመለሱ ካጋጠማቸው የሾላው የድንጋይ ናዳ አደጋ የባሰ እርር ድብን ብለው ወደ ቤታቸው ተመለሱ ።
	《ወይ ነዶ ፥ አሁን ስንቱ ቀሚስ የለበሰ እያለ ?》አሉና አሁንም ዓይናቸውን በማናዬ ላይ አጕረጠረጡ ።
	《መቼም ላንዱ ያለው ለሌላው አይሆን》ሲል ማናዬ በማመንታት ለማብረድ ሞከረ ። አሽሙሩ በእርሱም ላይ የተሰነዘረ መሆኑ ስለ ታወቀው ባንድ በኩል መከላከያ ማቅረቡም ነበር ።
	《ምኑ ?》የወይዘሮ ዘርፈሽዋል አነጋገር ጥያቄ ሳይሆን የባረቀ ቁጣ ነበር ።
	《ማለቴ ፥ ማለቴ በአደጋም ይሙት በሕመም እገሌ በሕይወት እያለ ለምን ሞተ ምን አሰኘን ?》
	《አንተ ዝም በል ! ስለ ሕይወትም ስለ ሞትም አታውራ። የት ታውቀውና!》
	《እንዴ ! ሳልሞት ስለ ሞት እንዴ ማወቅ እችላለሁ ? እንቅልፍ አጥተሽ መሰንበትሽ ነው መሰለኝ እንዲህ ያብሰከሰከሽ ። 》ማናዬ አንደበቱን ለማለስለስ ሞከረ ።
	《ኤጭ ! ስለኔ እንቅልፍ ማጣትስ ቢሆን ምን ያገባህና! የሰው ስሜት የሚገባው ነው ፥ ወንድነት የሚሰማው ነው ስለ እንቅልፍ ማጣትም የሚያውቅ ። ሌላውማ ከተጋደመ ይበቃዋል ።》
	ወይዘሮ ዘርፈሽዋል የነገሩን አዝማሚያ የጠመዘዙት ሲበሽቁ የሰነበቱበት ሁናቴ ስለ ገነፈለባቸው ነበር ። ሰው ሁሉ





የተለያየ ስሜት አለው ። አንዳንዱ ሰው ፥ የፍቅር ጨወታ የሚያምረው ሲዝናና ደስ ሲለው ነው ። ሌላው ሞቅታ ሲሰማው ነው ። ወይዘሮ ዘርፈሽዋል ደግሞ ከዘውትር ፍላጐታቸው ሌላ ፥ ሲናደዱ ፥ ሲጨነቁ ፥ ስሜታቸው ይቅበጠበጣል ። በገረድና በአሽከር ላይ የዱላ ናዳ እንደሚያወርዱት ሁሉ ፥ የወንድ ክንድ ፥ ጭምቅ ፥ ጭንቅ ፥ ፍጥርቅ እንዲያደርጋቸው ይፈልጋሉ ። ከውስጥ ስሜታቸውን አንጠፍጥፎ ያወጣላቸው ይመስል . . .
	አስተባባሪው ኮሚቴ ተቋቁሞ ሰዎች መታሰር ከጀመሩ ወዲህም ይህ ስሜት ሰፍኖባቸዋል ። ማናዬ ደግሞ  በር በተንኳኳ ቍጥር ፥ የሚፈለጉ ሰዎች ስም ዝርዝር ራዲዮ በጠራ ቍጥር፥ የራሱ ተራ እየመሰለው ሲሸማቀቅ የወሲብ ስሜቱ በድን ሆኖበታል ። ዕቃው—እሳት ላይ እንደ ተጣለ ቋንጣ—ወደ ውስጥ ተኰማትሮ ገብቷል ።
	ወይዘሮ ዘርፈሽዋል አንዳንድ ጊዜ ስሜታቸውን መቆጣጠር ሲያቅታቸው በውድቅት ሌሊት ፥《ማናዬ ! አንተ ማናዬ! ተኝተሃል እንዴ ?》እያሉ በመጣራት ጠጋ ይላሉ ። ማናዬ ግን ዓይኑን ከድኖ ፥ ጆሮውን አሹሎ እያዳመጠ ቢሆን ፥ በዕንቅልፍ ልቡ ይመስል እያጕተመተመና እየተወራጨ ጀርባውን ይሰጣል ። ወይዘሮ ዘርፈሽዋል በንዴት ከንፈራቸውን እየነከሱ ከጨለማው ጋር ተፋጥጠው ያድራሉ ።
	ይህ ሁሉ በሐሳባቸው ሲመጣ ፥ የደጃዝማሽ አደፍርስን ሞት ወደ ጐን ትተው ፥《ስለዚህ ለእኔ እንቅልፍ ማጣት አንተ አይደለህም ምስክር የምትሆነው》ብለው ንግግራቸውን ሳይጨርሱ የግቢው በር ተንኳኳ ። የማናዬ ልብም አብሮ ዳንኪራ መታ ።
	《በሆነ ባልሆነው ስታማርሪ እረፊው !》አለ ማናዬ ፥ ወኔ በከዳው አንደበት ። በር ተከፍቶ የጠየቀው አሽከር ፥ ከአስተባባሪ ኮሚቴ የተላኩ ሰዎች መሆናቸውን አስታወቀ ።
	ወይዘሮ ዘርፈሽዋል በግልቢያ እንደ ደከመ ፈረስ ፥ የፉጨትና የኩርፊያ ቅልቅል በመሰለ ድምፅ በአፍንጫቸው ተነፈሱ ።








፲

	ሁለቱም ወገኖች ለረጅም ጊዜ ተፋጥጠው ቆሙ ። እነ ታረቀኝ ከበረንዳው ፊት ለፊት በተርታ ቆመው መልስ ይጠብቃሉ—ከንጉሡ የተሰጠ አውቶሞቢል አለ ከዚህ ግቢ ? ግን ለዚህ ቀላል ጥያቄ ወዲያውኑ መልስ የሚሰጥ አልተገኘም ። ወይዘሮ ዘርፈሽዋል የሰሙም የሚያዩም አይመስሉም። ዓይናቸው ፈጥጦ ከአድማስ ባሻገር አንድ የተደበቀ ነገር የሚፈልግ ይመስላል ። የማናዬ ዓይን ከወይዘሮ ዘርፈሽዋል ላይ ተተክሏል ።
	ከላይ የቋጠረ ዳመና እየተሰበሰበ ሰማዩን በመሸፈን ላይ ይገኛል ። ጀንበሯ በዳመናው ተጋርዳ ደብዛዛ ጥላ ሰፍኗል ። በመብረቅ የታጀበ ነጐድጓድ ማስተጋባት ጀመረ ። ሁለቱ ሰዎች ግን ሰማይና ምድር የሚደባልቀውንም ጩኸት የሚሰሙ አይመስሉም ። ዝም ፥ ጸጥ ። ደንቆሮዎች ይሆኑ ይሆን ? ሁለቱ ተጠያቂዎች ግን ልብ ካልሰማ ጆሮ አይሰማም እንደሚባለው ሆነው ነበር ።
	በወይዘሮ ዘርፈሽዋል ዓይነ—ሕሊና ፊት እንደ ገሃድ ትርኢት የተጋረጠው ከስንት ዓመታት በፊት የደረሰባቸው ነገር ነበር ። ገና ዘለቃ ሳትወለድ ፥ ደጃዝማች ገሠሠን ባገቡ በሦስተኛው ዓመት ገደማ ነው ። ሎሚ ይወራወሩት የነበረውን የልጅነት ከንፈር ወዳጃቸውን ምኞት ለመፈጸም መኝታ ቤት አስገብተውት እንዳለ ደጃዝማች ገሠሠ ከአደን ድንገት ከተፍ ይላሉ ። ሁለቱ ስንኳ ምንም አላደረጉም ነበር ። ግን ባልየው በበር ሲገቡ ጐረምሳው በአጥር ዘሎ ሲወጣ መታየቱ አልቀረም ። ደጃዝማች ምንም እንዳላዩና እንዳልሰሙ ረጋ ብለው መኝታ ቤት ከገቡ በኋላ ወይዘሮ ዘርፈሽዋልን የፊጥኝ አስረው ጀርባቸው እስኪገለበጥ በጉማሬ አለንጋ ተለተሏቸው። መንቀሳቀስ ሲችሉ ከእቴጌ ዘንድ ሄደው ገላቸውን አሳዩ ። እቴጌም ፥ ስንኳን ያላደረገችውን ብታደርገውም ፥ ከልጅነት የከንፈር ወዳጅ ጋር አንድ ቀን መጫወት ነውር አልነበረበትምና እኅቴን ደፍሮ ከገረፈ እሱም ተጥሎ ይገረፍልኝ ብለው ንጉሡን ጠየቁ ። ነገር ግን የንጉሥ ደጃዝማች በቤተሰብ ጉዳይ እንዴት በአደባባይ ተጥሎ ይገረፋል ተብሎ ፥ ሁለተኛ እንዳይደግማቸው ዋስ እንዲጠሩ ተደ





ረገ ። የዚያ ቀን ግርፋት ጠባሳ አሁንም አልፎ አልፎ ከጀርባቸው ላይ ያስታውቃል ። ብድር ለመመለስ ወይም በቀል ለመወጣት ይመስል ፥ በሥውር ሕሊናቸው እየተገፈፉ የእሳቸውን ወንድ ቀና ብላ ያየች ሴት ሁሉ አትትረፈኝ ማለት ያመጡትም ከዚያ በኋላ ነው ።
	አሁን ደግሞ የመንግሥት አውቶሞቢል ሰርቀሻል ተብለው በምድረ ጐረምሳ ሊገረፉ
	ማናዬ ደግሞ በበኩሉ አውቶሞቢሏን እየነዳ አራተኛ ክፍለ ጦር እንዲያደርስ ሲታዘዝ ፥ ከዚያም ከወይዘሮ ዘርፈሽዋል ጋር ምን ግንኙነት እንዳለው ቃሉን ሲሰጥ ፥ የት እንደሚሠራ ተጠይቆ የመሬት ይዞታ ኃላፊ መሆኑ ሲታወቅ ፥ ሕዝብ መበደሉና አለመበደሉ እስኪጣራ በቁጥጥር ሥር እንዲቆይ ሲደረግ ታየው ። ምናልባት ከዚህ ግቢ ባይገኝ ኖሮ ይህንን ክፉ ቀን እንደ ምንም ያልፈው ነበር ። ከወይዘሮ ዘርፈሽዋል ጋር የተገናኘበትን ቀን በሆዱ ይረግም ጀመር ።
	ሦስቱ ወጣቶች በመገረም ከጠበቋቸው በኋላ《ከዚህ ግቢ ከንጉሡ በስጦታ መኪና የተቀበለ ሰው አለ ? መልስ ለመስጠት ፈቃደኛ ካልሆናችሁ ነገሩ ቀላል ነው !》ሲል ታረቀኝ በማስጠንቀቅ አኳኋን አንደበቱን ከፍ አድርጎ ተናገረ ።
	ወይዘሮ ዘርፈሽዋል ድንገት ከእንቅልፍ እንደ ባነነ ሰው ዞር ብለው ማናዬን በመማጠን ተመለከቱት ።
	《ከዚያ የቆመች አንድ ፔጆ አለች ።》ማናዬ የመኪናዋን ቁልፍ ከኪሱ አውጥቶ ዘረጋ ።
	እነታረቀኝ አውቶሞቢሏን ተመልክተው ከተመለሱ በኋላ ቁልፉን መልሰው ሲሰጡት ማናዬ የባሰ ግራ ገባው ።《ምን ላርገው ?》ሲል ጠየቀ ።
	《ከእናንተው ጋር ይቆይ ። አሁን ለመመዝገብ ነው እንጂ ለመውሰድ አልመጣንም ።》
	ወይዘሮ ዘርፈሽዋል ትንሽ ነፍሳቸው ተመለሰ ።《ኧረ የኔውስ ስንኳን ስጦታ አይባልም ! ባለቤቴ ባርበኝነት ላፈሰሱት ደም እንደ ውለታ ተቈጥሮ የተሰጠኝ ነው እንጂ !》የባላቸውን ደጃዝማችነት ሳይጠቅሱ ያለፉት አውቀው ነበር ።




	ወጣቶቹ ከግቢው ሲወጡ ዳመናው የቋጠረውን ሸክም ይዘረግፈው ገባ ። ወይዘሮ ዘርፈሽዋልም ዱላ ፍለጋ እየተንደረደሩ ወደ ቤት ገቡ ። የሚበርድላቸው ፥ የሚወጣላቸው በእሱው ነው ። በማድቤት ውስጥ ክክ በመልቀም ላይ የነበረችውን የዘይኔን ወጣትነትና ወዘና ሲመለከቱ ደግሞ ግፊቱ አየለባቸው ። ከጥቂት ጊዜ ወዲህ ማናዬ ፊቱን እያዞረ የሚተኛባቸው መች ያለ ምንክንያት ይሆናል ? የሚል ጥርጣሬ ውልብ አለባቸው ። ከገረድ ላይ መልከስከስን ከደጃዝማች ገሠሠ ጠባይ ያውቁታናልና ።
	የዱላው ጫፍ የማድቤቱን ጣሪያ እስኪነካ ድረስ ወደ ላይ ሲያነሡትና ዘይኔ በድንጋጤ ቀና ስትል አንድ ሆነ ።

፲፩

	እነታረቀኝ ዝናሙ እስቲያባራ ድረስ ከአንድ ሱቅ ውስጥ ተጠልለው ፥ በመጨረሻ ስለ ገቡበት ቤት ሁናቴ በመገረምና በመሳሳቅ እየተጨዋወቱ ሲጋራ ያጨሳሉ ። ጥቂት ቀደም ሲል ፥ በነጐድጓድ ፥ በዶፍና በጣሪያው ቆርቆሮ ድምፅ መካከል የኡኡታ ድምፅ የሰሙ መስሏቸው ነበር ። እምብዛም አልታሰባቸውም ። ከሚወርድባት ዝናብ እኩል ዕንባዋ የሚወርደው ዘይኔ መጥታ ከቤቱ ታዛ ስትጠጋ እንደ ዋዛ ዓይተው ጨዋታቸውን እንደቀጠሉ ፥ ከዝናሙ አለመዳኗን ተመለከቱና ፥《ወደ ውስጥ ብትገቢ አይሻልሽም ? የዚህ የዚህ ገላጣው ሜዳ ምን አለሽ ?》አሏት ። ሱቋ ታዛ ስላልነበራት ከካፊያም የምታስጠልል አልነበረችም ። አንገቷን ደፍታ እየተንሰቀሰቀች ገብታ ከመደብሩ ቆመች ። ጨርቅ ቢጤ በጉያዋ ሸጉጣ ፥ እንዳይታወቅባት አቀርቅራ ፥ እችለው ስትል ከንፈሯን ነክሳ ሕቅታው ገንፍሎ ሲወጣባት ሰውነቷ የሚተረተር ይመስላል ። ከእጅዋና ከአገጭዋ ላይ የፍንከታና የቡጭራት ምልክት አለ ።
	《ምን ሆነሽ ነው ?》
	መልስ የለም ። ደጋግመው ጠየቋት ። ከመንሰቅሰቅ በቀር—ምንም ።




	《የዚህ ሠፈር ሰው ናት ?》ሲሉ ባለሱቁን ጠየቁት ፥ ከባሏ ጋር የተጣላች መስሏቸው ።
	《ከዚያ ግቢ የምትሠራ ናት መሰለኝ 》ሲል ባለ ሱቁ በጭንቅላቱ እያመለከተ መለሰ ።
	《የማን ግቢ ነው ?》
	《የወይዘሮ ዘርፈሽዋል ።》
	《ማናቸው እሳቸው ?》
	《ደጃዝማች ባል ነበራቸው ሞተዋል አሉ ። ሴትዮዋ የቤተ መንግሥት ሰው ናቸው ይላሉ ። ገረድ አይቀመጥላቸውም ።》
	《ታዲያ ከሥራ ወጣሁ ብለሽ ነው እንዲህ የምትሆኝው? አይዞሽ አዲስ አበባ እንደሆን ሌላው ቢቀር ግርድና አይጠፋም》
	《ከዚህ ሁሉ መከራ ምነው እንደ ዘመዶቼ እዚያው ወሎ አፈር በበላኝ !》መንሰቅሰቁ ባሰባት ። በስንት ውትወታ ልቅሶው በረድ ብሎላት ያደረጓትን ሁሉ  ነገረቻቸው ።《አገሩን አላውቀው ። አሁን የት አባቴ ልገባ ነው?》ዘይኔን መሪር የኀዘን ትዝታ አኰማተራትና እንደመንቀጥቀጥ ቃጣት።
	《እንዴት መጣሽ ከወሎ ?》
	《እሳቸው ናቸው ያመጡኝ ።》
	ከወይዘሮ ዘርፈሽዋል ግቢ የቆመችው ፔጆና ሾላ ላይ ካሣሁን ተከትሏት የሮጠው ፔጆ ድንገት ተገናዘበባቸው ።
	《ስንት ጊዜሽ ይሆናል ከመጣሽ ?》
	ጥቂት አሰበች ። 《አሁንማ መንፈቅ መሆኑ ነው ።》
	እነታረቀኝ በመግባባት እርስ በርሳቸው ተያዩ ።《ስምሽ ማነው?》ዘይኔ እንደ ቆቅ በጥርጣሬ ነቃች ። እሷ የምታውቀው ፥ ምስለኔ ፥ ጭቃ ሹም ስም ጠይቆ ግብር ሲያስከፍል እህል ሲያስጭን ነው ። የአገር ቤት ሰው ሁሉ ይህንን አሳምሮ ስለሚያውቅ ስሙንም ፥ መንደሩንም በቀላሉ አይገልጽም ።
	መልስ ሳትሰጥ ኰስተር ብላ አቀረቀረች ።




	《አትናገሪም ? ስም የለሽም እንዴ ?》
	《ወንጀል የለብኝም ።》
	《ስም የሚጠየቀው ለወንጀል ብቻ ነው እንዴ ?》
	መልስ አልሰጠቻቸውም ። መደበቋ ግን ያስታውቅ ነበር።
	《አንቺ ዘይኔ አይደለሽም ?》ሲል ቦጋለ በድንገት ጠየቃት ። ከአንድ የስለላ መጽሐፍ እንዳነበበው በማስደንገጥ ለማስወጣት ።
	《ኧረ አይደለሁም !》ብላ ከመመለሷ በፊትም ሳታስበው መደንገጥዋ ያለ ጥርጥር ግልጽ ሆኖ ታየባት ።
	ሦስቱም በመግባባት ተያዩና በመንሾካሾክ ተመካከሩ ። ከዚያም ታረቀኝ የባሰውን አስደንጋጭ ጥያቄ ተኰሰባት ።
	《ዘይኔ ሙሔ ከሆንሽ ፥ ካሣሁን . . .》
	《ም—ም—ም?》የቆመችበት ቋንጃዋ ከሥር የከዳት ይመስል ተዝለፈለፈች ።
	《አይዞሽ ደህና ነው ። እናገናኝሻለን ።》
	ዙሪያውን ከበቧት ።
	《አራት ኮካኮላ! ዝናም ቢሆንም ሞቆናል !》
	የደስታና የቀልድ ሳቅ በትንሽዋ ሱቅ ውስጥ አስተጋባ ።






ምዕራፍ አምስት
	ኃይለ ሥላሴ በሾልስዋገን ተጭነው ወደ አራተኛ ክፍለ ጦር በመወሰድ ላይ እንዳሉ ፥ በመንገዱ ዳር የቆመውና የሚተላለፈው ሰው ፥《ሌባ ሌባ ! ይላሉ 》ብሎ ሲመልስላቸው ፥《ታዲያ ምን ያድርግ ሕዝቡ ፥ በጠራራ ፀሐይ ንጉሡን ስትሰርቁበት》አሉ ይባላል ።
								የመስከረም  ፷፯  ዓ.ም.  ቀልድ ።

	ኃይለ ሥላሴ ያላንዳች ግርግር ከዙፋን ቢወርዱም ፥ ሥልሳ ሰባት መስከረምን ይዞ ፥ ጥቅምትን ፥ ኅዳርን ፥ ታኅሣሥን ይዞ ፥ የፖ ለቲካው ነውጥ በመብረድ ፈንታ እየባሰበት ሄደ ። መለዮ ለባሹ ለደመወዝ ጭማሪው ብቻ ተነሣ እንዳይባል ለጊዜው አንገራግሮ ወደ ሠፈሩ ፥ ንጉሡም ወደ ሙሉ እምኩልሄ ሥልጣናቸው ይመለሳሉ ብሎ  በተስፋ ሲጠባበቅ የቆየው ወገን ሁሉ ፥ አሁን በየጐራው እያደፈጠ ጥርሱን ያፋጭ ገባ። ምን—ማን ይተካ ? የሚለው ጥያቄ ኃይለ ሥላሴ ይውረድ ይል የነበረውን ሰፈር ከሁለት ከፍሎ አፋጠጠው፤ አተራመሰው ፤ አፋጨው ።
	ከሁሉ በፊት ኢ.ሠ.አ.ማ በመስከረም መጀመሪያ ላይ ባደረገው ጠቅላላ ጉባኤ እስከ መስከረም ሁለት የተወሰዱትን እርምጃዎች ከደገፈ በኋላ ፥ የጦር ኃይሎች ፥ የፖሊስ ሠራዊትና የብሔራዊ ጦር ያወጣውን የጊዜያዊ ወታደራዊ አስተዳደር




አዋጅ በመቃወም ውሳኔ አስተላለፈ ። በወሰደው አቋም ለሚፈጠረው ችግር ከዳር—ዳር በተጠንቀቅ ተዘጋጅቶ በመጠባበቅ ላይ መሆኑን አስታወቀ ።
	የአዲስ አበባ ዪኒቨርስቲ በተለይ በተማረውና በመምህራኑ አካባቢ ከፍተኛ የመከፋፈል ሁናቴ የፈጠረው የዕድገት በሕብረት ዘመቻ ነበር ። በነሐሴ ወር የዘመቻው ሐሳብ ሲጠነሰስ በብዙ ሰዎች ዘንድ ፥ አንድ ሰሞን ተራግቦ በወሬ ብቻ እንደሚቀር ተገምቶ ነበር ። በኋላ መምሪያ ሲቋቋምለት መዝመትም ግዴታ ሆኖ ፕሮግራም ሲወጣለት ፥ የተጧጧፈ ክርክርና አሰላለፍ አስከተለ ።
	በወታደሩም አካባቢ ቢሆን አንዳንድ ሁኔታዎች ተፈጠሩ ።
	የአዲስ አበባ ሕይወት እንደ ክራር ጅማት ተወጠረ ። ዛሬ ምን ይመጣ ይሆን ? ነገ ምን ይፈጠር ይሆን ? ደርግ ለመውደቅ ስንት ቀን ቀረው? ሁሉም እንደ ዝንባሌው በተስፋ ጠበቀ ፥ ወይም ተጨነቀ ። ነገር ግን የሚያደበላልቅ ሁናቴ ሳይፈጠር ሳምንታት አለፉ ። በመሐንዲስ ሠፈር የተነሣው ሁከት ወደ ሌላ ሳይዛመት በዚያው ተገታ ። የዘመቻው ጉዳይ በተማሪ አካባቢ ብቻ ሲያጢያጢስ ቆየ ። እሱም ቢሆን ግዴታውን ያላሟላ ዘማች የትምህርትና የሥራ ማግኘት መብቱን እንደሚነፈግ ሲገለጽ ፥ ከፊሉ ሲያጕረመርም ፥ አብዛኛው ተማሪ ግን ለመዝመት ይዘጋጅ ጀመር ።
	ከዚያም በኅዳር ወር ውጥረቱን የሚበጥስ ፥ ባለተስፋውን የሚያስደነግጥ ፥ ባለጭንቀቱን የሚያስተነፍስ የዜና መብረቅ ወረደ ።
	በዚህ ቀን ቦጋለ ፥ ሾላ የሚኖሩ አክስቱን ለመጠየቅ በጧት ከቤት ወጥቶ ነበር ። ታረቀኝና ማርቆስ እንደ ሌላው ሰው ሁሉ መግለጫውን በሬድዮ ሲሰሙ ለቅጽበት ብቻ በመገረም ራሳቸውን ቢይዙበትም ፥ ሳያዝኑም ፥ ሳይደሰቱም ነገሩን ያው ከአዕምሮአቸው አስወጡት።
	《በሰፈሩት ቁና መሰፈር አይቀር 》ሲል አስተያየት የሰጠበት ካሣሁን ብቻ ነበር ።




	ካሣሁን ሰሞኑን ከሆስፒታል ወጥቶ ከቤት በማገገም ላይ ነበር ። ዘይኔም ፥ ምግብ በማብሰልና ቤት በማጽዳት እየረዳቻቸው አብራ ተቀምጣለች ።
	ዛሬ እንደዋዛ መቃለጃ ሊያደርጉት ፥ ካሣሁንና ዘይኔ ሲገናኙ ትንግርት ነበር የታየው ። ዘይኔ ከሆስፒታል ክፍል እስክትገባ እውነት አልመሰላትም ነበር ። ከትራሱ ላይ ቀና ብሎ እንዳየችው ፥ በሽተኛው ሁሉ እስኪደናገጥና ነርስ እስኪ መጣ ድረስ እልልታዋን አደባለቀችው ። ካሣሁንም ቢሆን ዓይኑን ማመን አቃተው ።《ዘይኔ ! ዘይኔ !》አለ እየደጋገመ የሚናገረው ጠፍቶት ። እንደ አሁኑ ጊዜ በሾላ መንገድ ፥《ዘይኔ ! ዘይኔ ! 》ሲል እየተጣራ መኪና ተከትሎ መሮጡን ሲነግሯት እንባዋ ተንዠረዠረ ። በኋላም በእርስዋና በቤተ ሰቦቻቸው ላይ ሁሉ የደረሰውን ስትነግረው ደስታው ወደ ኀዘን ተለወጠ ። ወደ ሀገሩ ለመመለስም ልቡ ተነሣ ። ጤንነቱ ለጕዞ እስኪያበቃው ግን ፥ ከነታረቀኝ ጋር ተጣብበው መቆየት ግድ ሆነባቸው ። መጣበባቸውን ትንሽ ለማቃለል አባተ ወደ ሌሎች ጓደኞቹ ዘንድ ሄደ ። 
	ቦጋለ ዓይኑ በርበሬ መስሎ ፥ ፊቱ እንደ ማባበጥ ብሎ ከቀትር ላይ ተመለሰና የቤቱን ዕቃ ያተረማምሰው ገባ ። ከግርግዳው ላይ በሚስማር ተንጠልጥለው የነበሩትን ልብሶቹን ደብተሮቹንና መጻሕፍቱን በሻንጣው ውስጥ ይጐሰጕሳል ። ከእርሱው ጋር ተቀላቅለው የነበሩትን የጓደኞቹን ንብረት ከወዲያ ወዲህ ወለሉ ላይ ይጥላል ።
	ታረቀኝ ከሚያነበው መጽሐፍ ፥ ማርቆስ ሥላ ላለመፍታት ከሚጫጭረው ሥዕል እንደዋዛ ቀና እያሉ ሲመለከቱት ቆዩና ፥ ኮዳ የጨበጠውን እጁን ዘርግቶ ፥《ይህንን የሚፈልግ ካለ ይውሰድ》ሲላቸው ፥ የያዙትን ሥራ አቁመው በመገረም አስተዋሉት ።
	《ለምን?》
	《እኔ አልፈልገውማ !》ቦጋለ በሸካራ ድምፅ ። 
	《ለምን?》
	《አልዘምትማ ።》
	《አክስቴን እጠይቃለሁ ብለህ ፥ ከእነገበየሁ ጋር ዋልክ እንዴ?》የታረቀኝ ጥያቄ የፌዝ ቃና ነበረበት ።


	《አልዋልኩም እንጂ ብውልም ወንጀል አይደለም ። ከአንተ ጋር ስለ ተጣላ ጓደኛነቱን የምሰርዝበት ምንም ምክንያት የለም ።》
	ቦጋለ ያመጣ አዲስ ጠባይ ካሣሁንን ሳይቀር አስገረመው ።
	《እሱን ማለቴ እንዳልሆነ ታውቀዋለህ ። ታዲያ አልዘምትምን ምን አመጣው?》ሲል ታረቀኝ አነጋገሩን መለስ አድርጎ ጠየቀ ። ገበየሁ ጓደኛውን ከመጸዳጃ ጉድጓድ ውስጥ ገብቶ ከሞተ ጊዜ አንሥቶ ፥ መንገድና ሰበብ ባጋጠማቸው ቍጥር ታረቀኝን በአስተያየቱ ፥《ጠብቅ ! አትርሳ !》እያለ የሚዝትበት ከመሆኑም ሌላ ፥ የራሱን የፖለቲካ ክልል ፈጥሮ እያሰፋ በመሄድ ላይ ነው ። ታረቀኝ ዘመቻውን በመደገፍ እንደ ተነሣ ሲረዳ ፥ እሱ ደግሞ በመቃወም መስበክና መቀስቀስ ጀመረ ። እያደረም ዘመቻውን ለሚቃወሙ ክፍሎች እንደ መሪም እንደ ቃል አቀባይም መሆን ያዘ ።
	《የዘመቻ ትጥቅህን ካዘጋጀህ በኋላ?》ማርቆስ ለጠቅ አደረገ ።
	《ሰው ሐሳቡን ሊቀይር አይችልም ? የተሳሳተ አይታረምም? ያላወቀ አይረዳም?》ቦጋለ በአነጋገሩ እንደ ጩኸት ቃጣው ።
	《እርግጥ ! እርግጥ ልክ ነህ ። በዚህ ነጥብ ግን ትክክል ስለ መሆኑና አለ መሆኑ ብዙ ሳምንታት ፥ ተወያይተንበት ፥ ተከራክረንበት ከስምምነት የደረሰን ይመስለኛል ። አሁን በጥቂት ሰዓት ውስጥ ሐሳብ የሚያስቀይር በቂ ምክንያት ሊኖርህ ይገባል 》። ታረቀኝ ፍርጥም አርጎ ተናገረ ።
	ካሣሁን በመሐሉ ለጠቀ ።《ዘመቻው ለማይምና መከረኛ ለሆነው ያገሬ ሰው የሚበጅ ለመሆኑ እሱስ አንድና ሁለት የለውም ። እኔ ስንኳ በዚህ በአጭር ጊዜ ውስጥ ብዙ አወቅሁ። ወዳጄንም ጠላቴንም ። እናንተ እንደምትሉት ፥ ውጤትንም — ምህኛትንም 》።
	ቦጋለ አገጩን በሁለት መዳፉ ደግፎ ከፕላስቲክ ሻንጣው ላይ ተቀመጠ ።《ዘመቻው ሕዝቡን ይጠቅመው ይሆናል ግን . . . 》በማለት ሐሳቡን ገታው ።





	《ታዲያ እኛ ምን ቸገረን ፥ ዘመቻው ሕዝቡን ከጠቀመው፥ የትም ፍጪው ዱቄቱን አምጪው እንደሚባለውም ፥ ከስንት ዓመት በፊት አንሥቶ የትጥቅ ትግል እያለን በአራት ኪሎ አካባቢ የምንክራከርበት በዚህ መልሱን የሚያገኝ ይመስለኛል ። የትጥቅ ትግሉን የሚያካሄደው ሕዝቡ ራሱ ሲያውቅ ይመስለኛል ነው ።》
	ቦጋለ ራሱን ነቀነቀ ።《የለም እንዳናስቸግራቸው ከሆነ ዓላማው ልክ አይደለም ። እኛም ሰላም አንሰጣቸውም ።》መሐረሙን አውጥቶ አፍንጫውንም ዓይኑንም እንደ መጥረግ አለ።
	《ለምን?》አስተሳሰባቸው የተጋጠመ ይመስል ፥ ታረቀኝም ማርቆስም ባንድ ጊዜ ተናገሩ ።
	《ልክ አይደለማ!》ቦጋለ መልሱን ለማረጋገጥ ተወራጨ ።
	《ምኑ ልክ አይደለም?》ጥያቄው በተረጋጋ ሁናቴ ቀረበለት ።
	《ልክ — አይደለም ! ልክ አይደለም !》ቦጋለ ትከሻውን ነቀነቀ ።
	《ለትምህርት ፈተና እንደዚህ ያለ መልስ ትሰጣለህ ?》ሁለቱም የትምህርት ቤት ባልንጀሮቹ አፍጥጠው ተመለከቱት ።《እንደዚህ ብትመልስስ ልክ ነው?》
	《አሁን ስለ ትምህርት ፈተና አይደለም የምናገረው ።》ቦጋለ ወርጨት አለ ።
	《እህስ?》የባልንጀሮቹ ዓይኖች አነጣጠሩበት ።《ዘመቻችንም ከሕይወት ጋር የተያያዘ ነው ። ከገጠሬ ሕይወት ጋር።》
	ቦጋለ ወጥመድ ውስጥ እንደገባ አውሬ ዓይኑን በሦስቱም ላይ አቁለጨለጨና ጫን ተነፈሰ ።《ሌላም ሕይወት ፥ የሌላም ሕይወት አለ ። ዛሬ የሆነውን አልሰማችሁም ማለት ነው ?》
	《ምኑን?》
	《ፈጁዋቸው》አለ ረገጥ አድርጎ ።
	《የቀድሞ ባለሥልጣኖችን ማለትህ ነው? እና?》
	《ምን እንደ ቀላል ነገር እና? ያሰኛል ። ትክክል አይደለማ!》





	《እሱ ሌላ ጉዳይ ነው》ማርቆስ ረጋ ብሎ ተናገረ ።《ትክክል መሆኑና አለመሆኑን ለመፍረድ አስቀድሞ ፥ የክሱን ዓይነት ፥ የተከሳሹን መከላከያ ፥ የዳኞቹን ትችት ማወቅ ይኖርብናል ። ዛሬ የሰማነው ግን በአጠቃላይ የአስተዳደር በደል ያደረሱ ፥ የፍርድ መጓደል የፈጸሙ የቀድሞ ባለሥልጣኖች ፥ የሕዝቡንና የወታደሩን ንቅናቄ ለማደናቀፍ የሞከሩ ሥልሳ ሰዎች በከፍተኛ የፖለቲካ ውሳኔ የሞት ቅጣት የተፈጠመባቸው መሆኑን ነው ። እኛ ራሳችንም ቢሆን ፥ እነዚሁ ባለሥልጣኖች ለፍርድ ይቅረቡ ፥ ይቀጡ እያልን ሰላማዊ ሰልፍ ስናረግ ነበር ። አሁንም የሆነው ይኸው ነው ።》
	《እኛስ በየመንደሩ እየጨፈርን አልነበር ?》አለ ካሣሁን ቀበል አድርጎ ።
	ቦጋለ ዓይኑን በልጥጦ አንገቱን ሰገግ አደረገና ፥《ልክ አልነበረም ያልነው ነዋ! ይኸኛውም ልክ አይደለም ።》
	《በመግለጫው እንደተነገረው ለፍርድ ቀርበው ነው የተቀጡት ። ግን እሰጥ አገባ ላይኖረው ይችላል ። ማለቴ ፥ ተስማማንበትም አልተስማማንበትም ወታደሮቹ ንቅናቄ የሚሉት ይዘቱ አብዮት ከሆነ ፥ ሙግትን ምን ያመጣዋል ? ማን ተሟጋች ፥ ማን አሟጋች ማን ጠበቃ ማን ምስክር ሊሆን? በእንደዚህ ያለ ጊዜ ፖለቲካዊ እርምጃ ፥ ፖለቲካዊ ፍርድ መሆኑን ከብዙ አብዮቶች ታሪክ ተነሥተን የተነጋገርንበት ይመስለኛል ። ቁምነገሩ ንጹሐን ከወንጀለኛው ከመለየቱ ላይ ነው ። እንዲያው ዶሮም ሲታረድ ፥ ዝንብም ሲጨፈለቅ ሆደ ቡቡ መሆን አያስፈልግም።》ታረቀኝ ከተቀመጠበት ተነሣና ፥ ለማጽናናት ያህል የቦጋለን ትከሻ በእጁ ጭፍልቅ ጭፍልቅ እያደረገ ፥《መበርታታት ነው እንጂ ! መበርታት ነው እንጂ》አለ ።
	ቦጋለ ኮረንቲ እንደ ያዘው ሰውነቱ እንደ መኰማተር እንደ መንቀጥቀጥ አለ ። ተወራጭቶ ተነሣ ። ከዚያም ፊቱን በሁለት እጁ ሸፍኖ ከራስ እስከ እግሩ ቀላል ነፋስ እንደ ነካው ሰንበሌጥ በቀስታ ግራና ቀኝ እያዘመመ ፥《አንደኛው እኮ አባቴ ነው》አለ ። ታረቀኝ የራሱ ጀርባና ቋንጃ ከቆመበት እየከዳው እንደ ምንም ደግፎ  ከሻንጣው ላይ አስቀመጠው ። ክፍሉ ጸጥ እርጭ አለ ። የትንኞቹ በረራ ድምፅ እንኳ ድንገት የቆመ መሰለ ። ካሣሁን አንገቱን ቀና አደረገና ዘይኔ ከክፍሉ አንድ ጥግ ተሸ



ጕጣ የካሣሁንን ሱሪ ለመጥቀም መርፌውን እንደ ሰካች ፥ ሁሉም በያለበትደረቀ ።《አዎ! አዎ!》አለ ቦጋለ ፥ በሰመመን ድምፅ ፥ 《ከተገደሉት ባለሥልጣኖች አንዱ የኔ አባት ነበር ።》
	《ማን?》የሚል የለሆሳስ ድምፅ ተሰማ ።
	ስሙን ተናገረ ።
	《ግን የምትጠራበት የአባትህ ስም ሌላ ነው ።》
	《አዎ ! የምታውቁት አይደል የሀገራችንን አንዳንድ ብስብስ ባሕል ። ጌታ ባል ከገረዱ ፥ እመቤት ሚስት ከሎሌ》ሲል ቦጋለ ጀመረ ።《አባቴ በጽሕፈት ሚኒስቴር ሥራ እንደ ጀመረ ፥ መልከ ቀና ነውና ፥ የመሳፍንት ዝርያ የሆኑት የአሁኑ ሚስቱ ዓይናቸውን ይጥሉበታል — እምቢልታ መለከት የሚሰማው የት ነው ፥ አንድም በስርቆሽ በር አንድም በግቢ ነው— እንደ ተባለው ፥ ከእርሱ በኩል ፥ እምቢ ማለቱን ፈርቶ ፥ ወይም ለዕድገት ለሹመት ለሽልማት ይጠቅመኛል ብሎ ይሆናል እንጂ የፍቅር ሊሆን አይችልም ። ምክንያቱም ሴትዮዋ ሁለት ጊዜ አግብተው የፈቱ ፥ በዕድሜ ከእርሱ በጣም የጠኑ ነበሩ ። ያም ሆነ ይህ ፥ ተጋብተው ሲኖሩ እናቴ ከቤታቸው ግርድና ትቀጠራለች ። ከዚያም አባቴ በድብቅ ይለማመዳትና ቅሪት ትሆናለች ። ከዚያም እንዳይሰሙና እንዳያውቁ ከቤት እንድትወጣ ያደርጋል ። እኔ ስወለድም ሌላ የአባት ስም ይሰጠኛል ።》
	ቦጋለ ከሰውነቱ ውስጥ የወጠረው ነገር ድንገት የተነፈሰለት ይመስል ሲቃውና መወራጨቱ ጋብ ብሎለት ታሪኩን ያወጋቸው ረጋ ባለ ሁኔታ ነበር ። የአባቱን ሞተ የተረዳ ኀዘንነኛ ሳይሆን የድሮ ትዝታ እንደሚተርክ ።《እና ፥ ከተገደሉት መካከል አንዱ የእኔ አባት ነው》አለ ፥ ታሪኩን ሲጨርስ የረሳውን የቁምነገር ድንገት ያስታወሰ ይመስል።
	ሲጋራ የያዘ ሰው እንዳለ ጠየቀ ።
	《ኤድያ ፥ !》አለ ካሣሁን ፈቀቅ ብሎ ከተጋደመበት《ልጁን የሚክድ የልጁን እናት የትም የሚጥል እኔ አባት ነው አልለውም ።》
	《የትም እኮ አልጣላትም ።》ቦጋለ ሲጋራ ሲያቀጣጥል እንደ መንቀጥቀጥ አለ ።《ይረዳት ነበር ። ይህንን ቦታ ገዝቶ ፥





ይህንን  ቤት አሠርቶ የሰጣትም እሱው ነው ። እሷ ከሞተች በኋላ ግን ብቻዬን መኖር ስለማልችል ፥ ዩኒቨርስቲ እስክገባ አክስቴ ወስዳ አሳደገችኝ ።》
	《ግን አትተዋወቁም ነበር ?》ሲል ታረቀኝ ጠየቀው ።
	《ለምን አንተዋወቅም ? የሚያስፈልገኝን ሁሉ በድብቅ ይሰጠኝ ነበር ።》
	ለሁለቱ ጓደኞቹ አሁን አንዳንድ ነገሮች ግልጽ እየሆኑላቸው ሄዱ — አክስቴ ጠላ እየሸጠች ያሳደገችኝ ደሃ ነኝ ይላቸዋል — ግን ገንዘብ ከኪሱ አይጠፋም ነበር ። አንዳንድ ልብሶቹም ምርጥ ነበሩ ።
	《ያም ሆኖ በእርሱ ስሙን የአባትነት ስም እንድትጠራ ፈቃደኛ አልነበረም》አለው ማርቆስ ትኵር ብሎ እየተመለከተው ።
	《የአባትነት ስሙን ብቻ ሳይሆን ሀብቱንም ጭምር ሊያወርሰኝ ነበር ።》
	ቦጋለ ሲጋራውን በኃይል እየሳበ መወራጨቱ ተነሣበት ።《አንድ ልጁ እኔ ብቻ ነኝ ። ሴትዮዋ የማኅፀን ካንሰር ስለነበረባቸው አልወለዱም ። ግን በጣም ይፈራቸው ነበር ። እሳቸውንም ብቻ ሳይሆን ዘመዳቸው ናቸው የሚባሉትን ንጉሡን ። ሴትዮዋ አሁን ዕድሜያቸው ገፍቷል ። እስኪሞቱ ነበር የሚጠብቀው ።》
	《ግን የታሰበው ሳይሆን ቀረና ውርስ ከእጅህ አመለጠ።》ታረቀኝ በሚገባ አውቀዋለሁ ይል የነበረውን የረጅም ጊዜ ጓደኛውን ይዘንለት — ወይም ይጠየፈው ግራ ገባው ።
	《አይደለም !》አለ ቦጋለ በጩኸት ። ተነሥቶ ተንቆራጠጠ ። 《አባቴ ነው ። ሥጋውና ደሙ ነኝ ።》
	《አባትህ ሥልጣን የያዘበትን መንግሥት ለምን ስትቃወም ቆየህ ?》ማርቆስ እንደ ዋዛ ጠየቀ ።
	ቦጋለ አዲስ ምሥጢር በድንገት የተገለጠለት ይመስል በመገረም ዓይኑን ብልጥጥ አደረገ ።《እውነቱን ለመናገር  አላውቅም ። ምናልባት የእኔን ሕይወት ፥ የእኔን ሥጋና ደም በቀ




ጥታ የማይነካ መስሎኝ ሊሆን ይችላል ። ምናልባትም ሳይታወቀኝ በሥውር ሕሊናዬ የንጉሡ ከሥልጣን መውረድ አባቴን ከሚስቱ ፍራቻ ነጻ የሚያወጣው መስሎኝ ሊሆን ይችላል ።》
	እውነቱን በመናገሩ ሁሉም ራሳቸውን ነቀነቁለት ።
	《ታዲያ አሁን ሻንጣ መጠቀለልህ ለምንድን ነው ? ዘመቻውንስ እሺ ተወው ።》
	《አብረን መኖር አንችልም ። በአንድ ጣሪያ ሥር አብረን ከኖርን መከራከራችን መጨቃጨቃችን ፥ ከተጨቃጨቅን ደግሞ መጋጨታችን ስለማይቀር ከክፉ ነገር እንዳረሳለን ።》የሻንጣውን መሸርገጊያ ገጠመና ተነሣ ።
	《ከሆነም አንተ የምትሄድበት ምንም ምክንያት የለም ። የራስህ ቤት ስለሆነ እኛው መሄድ ይኖርብናል》ሲል ታረቀኝ አስታወቀ ። 
	《የለም ። የለም ። መስመራችን ተለያየ እንጂ እኛኮ አሁን ተጣልተናል ማለት አይደለም ። ጓደኛሞች ሆነን ኖረናል ። እነ ካሣሁንም የሚያርፉበት የላቸውም ። ዘመቻ እስክትሄዱ ቆዩበት ። እኔ ካክስቴ ዘንድ ማረፍ እችላለሁ ። እንዲያውም ብቸኝነት እየተሰማት ስለ ሄደ ደስ ይላታል ።》
	የእጅ ሰላምታ እየተለዋወጡ ሲሰናበታቸው ቦጋለ ዕንባው በዓይኑ ላይ ተንቈረዘዘ ።
	《ወይ እንገናኝ ይሆናል ። ወይም አንገናኝም》አላቸው ።
	የአጥሩን በር ሲወጣ ሁሉ  ዞር ብሎ አልተመለከተም ።
	ለረጅም ጊዜ ሁሉም በዝምታ ተውጠው ከቆዩ በኋላ ፥《ማርቆስ ፥ ነገሮቹ እየተባባሱ ሳይሄዱ እኛም እንንቀሳቀስ እንጂ》ሲል ታረቀኝ ጓደኛውን ከሐሳብ ሰመመን አነቃው ። በአፋጣኝ መንቀሳቀስ እንዳለባቸው ሳይነጋገሩ ሁለቱም ተሰምቶአቸዋል ።
	ቦጋለ ከዘመቻው ደጋፊዎች አንዱና ዋናው ነበር ። በማወላወል ላይ የነበሩ ብዙ ተማሪዎችንም አግባብቶ አሳምኗል ።





የእርሱ አቋም መቀየር ብዙ ተማሪዎችን ከዘመቻ ድጋፍ ሊያስበረግግ ይችላል ። ገበየሁ ደግሞ  አሳምሮ ሊጠቀምበት ይሞክራል። እየተዘዋወሩ መመካከርና ማስረዳት አለባቸው ። ምናልባትም አስፈላጊ ሆኖ ከተገኘ የቦጋለን ትክክልኛ ምክንያት ማጋለጥ ይኖርባቸዋል ። ዓላማ ለጓደኝነት አይሠዋም ! ጓደኝነት ለዓላማ እንጂ ።
	《ማታ ያልተመለስን እንደሆን ስለኛ አታስቡ》በማለት ካሣሁንንና ዘይኔን ለብቻቸው ትተዋቸው ሄዱ ።

፪

	ታረቀኝና ማርቆስ ማምሻቸውን ሳይመጡ ቀሩ ። ካሣሁንና ዘይኔ በዚያች ቤት ውስጥ ሁለቱ ብቻቸውን ሲያድሩ የመጀመሪያ ጊዜ ነበር ። ዘይኔ ምሽቱ እየገፋ ሲሄድ ደስ ደስ አላት ። ልቧ ካሣሁንን ይፈልገዋል ። የፍቅር ስሜት ፥ የተፈጥሮ ስሜት ። ግን በሆስፒታሉም ሆነ በዚህች ቤት ለብቻቸው የሚዝናኑበት አጋጣሚ ከቶ አላገኙም ነበር ። ካሣሁን ገመምተኛ በመሆኑ ለብቻው አንድ አልጋ ተሰጥቶት ይተኛል ። እርስዋ ደግሞ የምትተኛው ወደ ትንሿ ማድቤት የሚያስተላልፈውን ግድግዳ ጥግ ይዛ ከመሬት ላይ ነበር—በቤቱ ውስጥ የተገኘውን ደባደቦ ቢጤ አንጥፋ ። አንድ ቀን ቦጋለ ፥《ለምን ከባልሽ ጋር አትተኚም》አላት እንደዋዛ ። ግን ያ — ሁሉ ሰው ባለበት ክፍል እንዴት በአንድ አልጋ ላይ ከባልዋ ጋር ልትተኛ ትችላለች ? መብራቱ እየበራ ልብስዋን አውልቃ? በዚህ ላይ ደግሞ ካሣሁን ፥《ነይ ይበቃናል》ብሎ አላደፋፈራትም ። ሌሎችም አስተያየት አልሰጡም ።《አይ ! እኔ ከዚህ ነው የሚመቸኝ ፥ ከበሽተኛ ጋር ምን አጋፋኝ》ስትል የተለመደ የመኝታ ቦታዋን ያዘች ። ቀንም ቢሆን ያው ነው ። ጓደኞቻቸው ያለ ማቋረጥ ይመጣሉ ። ያለ ማቋረጥ ሻይ እየተፈላ ሲነታረኩ ይውላሉ ። ናፍቃው መክረሟን ስታስብ ልብዋ ታምቡር ይመታ ጀመር። ናፍቆት ፥ ስሜት ፥ ከወዲያ ወዲህ በደስታ አንጐራደዳት ። ካሣሁን ግን የጓደኞቹ እንዲህ መሆን አስገርሞት የሐሳብ ሰመመን



ይዞታል ። አንዳንድ ጊዜ ነገራቸው ይገባዋል ። ሌላ ጊዜ አይገባውም ።《አሁን የዛሬውን ምን ይሉታል? ያንን ሁሉ ሥቃይ አብረው ሲቀበሉ ኖሩ ። አሁን ታዲያ እንዲህ መሆናቸው ምን ይባላል !》ካሣሁን ከሰውነቱ ድካም ጋር ፥ እንደ እንቅልፍም ፥ እንደ ቅዠትም ሳብ አድርጎ ወሰደው ።
	ዘይኔ ፥ በፍቅርም በኀዘኔታም ጐንበስ ብላ ተመለከተችውና ወደ ጓዳ ጉድ ጉድ ማለት ጀመረች ። ለምሳ የተሠራውን ሽሮ ትንሽ ቅባት አክላ አፍላላችው ። እንደ ሽሮ እያዘገመ ትክ — ትክ በማለት ፈንታ በፍጥነት ቱስ — ቱስ — ቱስ — ጩ — ጩ — ጩ — አለ ። ቅባቱ ከላይ ተንቸፈረረ ። ካሣሁን ወደ ተጋደመበት አልጋ እየተመለከተች መዳፍዋን በማፋተግ አሁንም አሰበች ። ወይዘሮ  ዘርፈሽዋል አብዛኛውን ደሞዝዋን አስቀርተውባታል ። ረጋ ብሎ መተሳሰብ ቀርቶ ነፍስዋን አድና መውጣቷ ተአምር ነበር ። ግን በየወራቱ እየቈረጡ ከሚሰጥዋት ያጠራቀመችው ከአሥር ብር በላይ አላት ። ሰዓት ዕላፊው እየተቃረበ ነው ።《ፎሊስ ይይዘኝ ይሆን ? ባወጣ ያውጣው》አለች ከራሷ ጋር ። ለጥምቀት ያልሆነ ቀሚስ ይበጣጠስ ተብሏል ። ፎሊስም አንድ ቀን ጣቢያ ቢያሳድራት ፥ ገንዘቡም ቢጠፋ ካሣሁንን ይህንን ያህል ወራት በናፍቆት ከጠበቀችው አይብስም ። ያለ ችግር የስሙኒ ቡና ፥ የአሥር ሳንቲም እጣን ፥ በአንድ ብር ትንሿን ሽቶ ፥ ከወይዘሮ ዘርፈሽዋል ቤት እንዳየችው ፥《ያ ስንጥር የሚመስለው ሽቶ》ብላ በአሥር ሳንቲም ሰንደል ከአቅራቢያው ገዝታ ተመለሰች ።
	ሁሉን ነገር ከአሰናዳች በኋላ ፥《ካሣሁን ፥ ተነስ እንጂ እራትህን ብላ!》አለችው ፥ በቁልምጫ አንደበት ። የቡናውም ፥ የእጣኑም ፥ የሰንደሉም መዓዛ ሲያውደው ፥《ምን እያረግሽ ነው ዘይኔ?》አለ ካሣሁን በፈገግታ ፥ የበዓል ቀን ጐጆው ትዝታ እየመጣበት ።
	《ምን አረግሁ?》
	《ጥገኛ እኮ ነን ። በሰው ቤት ይሄ ሁሉ?》መልሶ ቅሬታ ተሰማው ።
	《እነሱም እኮ ደስ ነው የሚላቸው ።》
	《እኔ እንጃ እንዲህ ሲሆኑ ሳይ የመጀመሪያ ጊዜ ነው ። ነገራቸው ብዙም አይገባኝም ።》             
         
  




	ነገሩን በማቃለል ፥《የሥጋ ትል የቤተ ዘመድ ጥል ይባላል። ስለይህም እንደ ቤት ጥል እንየው》አለችና ራት ማቅረብ ጀመረች ።
	ራት በልተው ጠጥተው ከጨረሱ በኋላ ካሣሁን ከአልጋው ላይ ተጋደመ — አሁንም ስለ ተማሪ ጓደኞቹና ስለ ዘይኔ እያሰበ ። ዘይኔ እቃውን ሁሉ ከከወነች በኋላ የግድግዳውንጥግ ይዛ በመቆም ለረጅም ጊዜ አስተዋለችው ። አብረው እንደዚህ ከሆኑ ዓመት ገደማ አለፈ ። ካለ እርሱ ሌላ ወንድ አታውቅም ። የሌላ ወንድ ጠረን አልተላመደችም ። ግን የእርሱ ጠረን ምን ዓይነት ነበር ? አልታወሳት አለ ። የምታስታውሰው ግን የሚያስደስት ጠረን እንደነበረው ነው ።
	—ካሣሁን ! ከስንት ጊዜ በኋላ ተገናኘን ? — አለች በሐሳቧ ። ወደ ጓሮ ወጣ ብላ ተመለሰች ። ወደ ማድቤቱ ክፍል ገባ ብላ ሽቶዋን በሰውነቷ ላይ አርከፈከፈች ። የክፍሉን መብራት አጠፋችው ። ባልተዘጋው መስኮት በኩል የጨረቃ ጨረር በክፍሉ ውስጥ ተሰራጭቷል ። ከፊሉም ከካሣሁን አልጋ ላይ አርፎ  ስብጥርጥር ያለ ልዩ ትርኢት ዘርግቷል ።
	ልብዋ እንደ ታንቡር ይመታ ጀመር ። ዓይኗን ጭፍን ፥ ጥርሷን ንክስ አድርጋ ወደ አልጋው ሄደች ። ሰውነቷ እየተቃጠለ ልቧ እየቦረቀ ... ።
	ጠረኑ ምን ዓይነት ነበር ? አልታወሳት አለ ።《እስቲ ጠጋ በል ። አይበቃንም?》አለችው ብርድ ልብሱን እየገለጠች። ፈራ ተባ እያለ ክንዱን ዘርግቶ ተቀበላት ። ለዓመት በላይ ናፍቃው ከቆየችው ገላው መካከል ሽጉጥ አለች ። የተንጨፈረረ ጸጕርዋን በእጁ እየዳሰሰ ፥ መላ አከላቷን እየዳበሰ ዓይኑን ክድን አድርጉ በከንፈሩ ጉንጭዋን ፥ ግንባርዋን ፥ ከንፈርዋን ፥ አንገቷን አሰሰ ። በአንድ በኩል ገላዋን በመታቀፉ ብቻ አንድ ዓይነት ደስታ ሲሰማው ፥ በሌላ በኩል ሐሳቡ እየተጨነቀ ሄደ ። እስከ አሁን ድረስ በጥርጣሬና በተስፋ መካከል ሲወዛወዝ ቆይቶ ነበር ። ጐረምሳ ሆኖ — ወሎ ሳለ — ወር እስከ ወር እንደዚህ ሆኖ አያውቅም ነበር ። ሽንት እንኳ ይወጥራል ። ግን ካገባ ጀምሮ ካለ ዘይኔ ሌላ ሴት አያውቅ ። ሌላ ሴትም መንፈሱ አልከጀለም ነበር ። ስለዚህ ይሆናል አለ እንዲህ የሆንኩት እያለ በተስፋ ሲጽናና ቆይቶ ነበር ። አሁን ከገላው ተጣብቃ ምንም ነገር




አልሆነም ። ዘይኔ ደግሞ መላ አካላቷ እየተቃጠለ ትጠብቃለች ። ከበደም ፥ የወይዘሮ ዘርፈሽዋል አሽከሮችም ፥ የጐረቤት  ጐረምሳም በዓይኑ እየቀላወጠ ፥ በእጁ እየጐነተለ ፥ ሲያስቸግራት ሁሉ ስንት ወራት ስሜቷን ለጉማ ጠብቃዋላች — እንደዚህ ላለችው ቀን ስትል ።《ካሤ ስንት ቀን ሆነን ? እንደኔ አልናፈቅኸኝም?》አለች ጭንቅላቷን ከአንገቱ ሥር ሸጉጣ ትንፋሿ ቍርጥ ቍርጥ እያለ ። ምንም ። በመጀመሪያ ግራ ገባት ። እየቆየ ግን ነገር ብልጭ አለባት ። የጋለሞታ ፍቅር የለመዱ ወንዶች ከሚስቶቻቸው ጋር እምብዛም እንደሚሆኑ ሰምታለች ። ልባቸው ከጋለሞታዋ ጋር ስለሚቀር አካላቸውም በድን ይሆናል ። አዎ! ካሣሁንም ፥ አገር ምድሩ በጋለሞታ ከተሞላው አዲስ አበባ ከተማ ከገባ ብዙ ጊዜው ነው ። አንድዋ ነድፋዋለች ማለት ነው ። እስዋ ስለርሱ ስትጨነቅና ስሜቷን አመንኵሳ ስትጠብቀው እሱ ከጋለሞታ ጋር ዓለሙን እያየ ኑሮአል ። ጠረኑ ለመለወጡ እርግጠና ባትሆንም ፥ ገላው ባንዴ ቀፈፋት ። ከአልጋው ተፋንጥራ ወረደችና ፥《ውሻ! ውሻ ልክስክስ ውሻ》ብላ ጮኸች። ካሣሁንም ከንፈሩን እየነከሰ ከአልጋው ወረደና ግድግዳውን ዳበስ ዳበሳ አድርጎ የኤሌክትሪኩን መብራት ለኰሰው ።
	ሁለቱም እርቃናቸውን ነበሩ ። ተፋጠጡ ።
	ካሣሁንም አንገቱን ደፋ ቀና አድርጎ  ወደ ጭኑ ተመለከተና ፥《ግናስ ለምን ትሳደቢያለሽ?》ሲል በታከተ ድምፅ ጠየቀ ።
	《አዎ! ውሻ ! ውሻ ነህ! ልክስክስ! ለምን ከጋለሞታህ ጋር አትቀመጥም? በድን!》አለች ዘይኔ ፥ እርቃን በሆነው ደረቷ ላይ ክንድዋን አጣፍታና ጥርሷን ነክሳ ።
	ካሣሁን በእንቅልፍ ልቡ እንደሚራመድ ሰው እየተንገዳገደ ከአልጋው ላይ ዘፍ አለ ።《ሌላው ሁሉ ይቅርና በድን ማለትሽ ግን እውነት ነው ። በድን ነኝ ።》
	《ያዲስአባ ጋለሞታ ልብህን ስትሰርቀው ስትሰልበው ለምን በድን አትሆን!》አለች ዘይኔ በፈረጠመ አነጋገር ።
	ካሣሁን ከጕሮሮው ላይ አንድ ነገር ተናነቀው ። ኀዘን አይሉት ንዴት ፥ ልቅሶ አይሉት ፉከራ ፥ ከተቀመጠበት አልጋ ላይ ኩርምት ዝርግት አደረገው ።《ጽድቁስ ቀርቶ በውል በኰነነኝ





ይላል ያገሬ ሰው》አለ ፥ የተጠመጠመ አንጀቱን ስቦ የሚያወጣ ይመስል በረጅሙ ተንፍሶ ።《እንደ ወንዶቹ ማመንዘሩ ቀርቶ እንደ ሰው ሰው በሆንኩ ።》አሁንም ጭኑን እንደ ማየት አለና ተወራጭቶ ገላውን በብርድ ልብሱ ሸፈነ ።《አዎ! እንዳልሽው በድን ነኝ ። ቅጥቅጥ ሙክት ። አዎ! አኰላሽተውኛል ። ወንድነቴን ገድለውታል ። ዘይኔ ከእኢ ወንድነት የለም ። ገድለውታል ። እርምሽን አውጪ ። ወይም ወንድሺን ፈልጊ!》
	አገጩን በመዳፉ ደግፎ ወባ የተነሣበት ይመስል ከእግር እስከ ራሱ ተንዘፈዘፈ ። የይምሰል ሳይሆን ሰቀቀኑ ከልቡ መሆኑ ግልጽ ነበር ። ዘይኔ አሁንም እርቃንዋን እንደ ሆነች ከአልጋው ጠርዝ ተቀምጣ በሁለት እጅዋ ትከሻውን ጭምቅ አደረገችው። 
	《ካሤ ምን ነካህ? አደጋው ነው?》
	《እ—እህ! እእህ!》ትዝታውን ከእአምሮው ለማጥፋት የሚሞክር ይመስል ዓይኖቹን ጭፍን አደረገ ።《አደጋማ ቢሆን ለወሬ ይመቻል ። ማንስ ቢሆን በአደን ፥ በጦርነት ፥ በጉግስ ሊደርስበት ይችል የለ? ሴት ያደረጉኝ እነዚያ አረመኔዎች ናቸው እንጂ ?!》
	ዘይኔ ከአንገቱ ላይ ተጠምጥማ ከአጽናናችውና ከወተወተችው በኋላ በፖሊስ ጣቢያ ምርመራ የደረሰበትን ሁሉ ነገራት ። ስቅስቅ ብላ አለቀሰች ። በአንድ በኩል የራሱንም ሰቀቀን ለመወጣት ዘይኔን እያባበለ አብሮ አለቀሰ ። ለረጅም ጊዜ በተጋጠመው ፊታቸው መካከል ዕንባቸው ተቀላቅሎ ወረደ ።
	《የወደፊቱ የራስሽ ምርጫ ነው ። ለዘለቄታው የማይሻለኝ ከሆነ ወንድ ባል ልሆንልሽ እንደማልችል የታወቀ ነው።》
	《እስቲ አሁን አርፈህ ተኛ》አለች ዘይኔ ከአልጋው ላይ እያጋደመችውና ሰውነቷ ብቻ ሳይሆን መንፈሷ ሁሉ ጥምጥም አድርጎ እያቀፈው ።《ግን ሰው እንዴት ጨካኝ ነው! ብቆይ ኖሮ ወይዘሮ ዘርፈሽዋል የኔንም ቢሆን በእሳት ጉርማጅ ያቃጥሉት ነበር ። ሰንካላ ሆና እንደ ቀረችው እንኮዬ ።》
	《አዎ! አንቺምኮ ተሠቃይተሻል ዘይኔ ። እኚህ ወይዘሮ ዘርፈሽዋል የሚባሉት ግን ምን ዓይነት ሴትዮ እንደ ሆኑ ማወቅ እፈልግ ነበር ።》





	《አርፈህ ተቀምጥ!》በቁልምጫ ደረቱን ቆነጠጠችው ፥《እንዳንተ ያለውን ወንድ አይፈልጉም ። ያስቀመጡት ወንድ አላቸው ።》
	《አሮጊት አይደሉም እንዴ?》
	《ስለ ወይዘሮ ዘርፈሽዋል አሁን ምን አስጨነቀህ?》
	ሐሳቧ ግን ፥ ሳትወድ ቁምስቅል ያየችበትን ያንን ግቢ አመጣባት ።


፫


	ወይዘሮ ዘርፈሽዋል አዲሱን የጭንቀት ሕይወት እያደር እየተላመዱት ሄደዋል ። የመጨረሻውን ከፍተኛ ድንጋጤ የተሰማቸው ንጉሡ ከሥልጣን የወረዱ ጊዜ ነበር ።《አብደዋል? ሰው ሁሉ አበደ?》አሉ ደጋርመው ፥ ጆሮአቸውን ማመን አቅቷቸው ። አንድ ሁለት ቀን ያህልም እንደ ገና በዙፋናቸው ላይ ተቀምጠው ድምፃቸውን በራዲዮ የሚያሰሙ እየመሰላቸው ፥《እስቲ ራድዮኑን ክፈቱት!》ማለታቸው አልቀረም ። ተስፋው እየሟሸሸ ሐቁን መቀበል ግድ ሲሆንባቸው ግን ፥ ምንም ነገር ቢደርስ መገረማቸውን ተዉት ።《ምን ያስገርማል? ወትሮውንስ ንጉሥ በሌለበት አገር》የሚል ፍልስፍና አመጡ ።《ሰማይ ተደፋ》ቢሏቸው ስንኳ ፥ 《ታዲያ ንጉሥ ከሌለ ምን ያስደንቃል?》የሚል መልስ መስጠታቸው አይቀርም ነበር ። የሥልሳዎቹ ሰዎች በሞት መቀጣት ስንኳ እስከዚህም አላስደነገጣቸውም ነበር ። ያደረባቸው ስሜት ቅልቅል ነበር ። በቅርብ ለሚያውቋቸው መኳንንትና መሳፍንት አዘኑ ። በሌላ በኩል ደግሞ — የደጃዝማች አደፍርስ አሟሟት በስንት ጣሙ ። እንደ በግ እየተነዱ እጃቸውን ማን ስጡ አላቸው — በማለት አስቀድመው የተነበዩት በመድረሱ ተኵራሩበት ። 《የሚሰማኝ አጣሁ እንጂ እኔ ቀድሞውንም ተናግሬአለሁ ። አስጠንቅቄአለሁ》እያሉ በየደረሱበት ልቅሶ ቤት ሁሉ ከንፈራቸውን መጠጡበት ። ከቀድሞው አቃቤ ሹም ጐንጤና ከወንድሙ ልቅሶ ብቻ አልደረሱም ።《ከእኛው ይቅር ምናለበት》        
    
ሲላቸው ማናዬ የሰጡት መልስ ፥ 《ንጉሡን ከዚህ ሁሉ ያደረሰ ማን ሆነና!》የሚል ነበር ።
	የየቤቱ የኀዘን ሥነ ሥርዓት የራሱ አስገራሚ መልክም ነበረው ።
	—ያች ደግሞ ማናት? — በጣት ቍንጥጥ አድርጎ ይጠየቃል ።
	—ኧረ እኔ አላውቃትም ።
	—ታዲያ እንዲህ የምትሆነው ቤተ ሰብ  ነች እንዴ?  
	—ብትሆን ነዋ!—በአሽሙር ከንፈር ይጣመማል ።
	ከሌላ የተወለዱ ልጆችም አሏቸው ማለት ነው? ወቸው ጉድ። ከንፈር ይመጠጣል ።
	—ይኸ ደርግ ጐባኑን ሁሉ በአንድነት አዋለው አይደል?
	—የአርባው ለት ነው ጣጣው እንግዲህ ።
	በኀዘን አንድ ጊዜ ከንፈር ተመጥጦ እንደሆነ ሦስት ጊዜ በሐሜት መንሾካሾክ ፤ ዕንባ ለመጥረግ አንድ ጊዜ መሐረም ከዓይን ላይ አርፎ እንደሆነ ሦስት ጊዜ መጠቃቀስና መሽኰረማመም ዓይነተኛ መልክ ነበር ።
	ዘለቃ ፥ የሚስት ወገኖች ያለ ማቋረጥ እየገረመሙዋት ፥ እየትጐናተሉባት ፥ ዓይንዋን በጨው አጥባ አንድ ቀን በጓንጉል ቤት ኀዘን ተቀምጣ ዋለች ። በሦስተኛው ቀን ጥቁር ቀሚሷን እንደ ለበሰች ከአዲሱ ወዳጅዋ ጋር ሽርሽር ወጣች ።
	ዘለቃ ከአዲሱ ወዳጅዋ ጋር አዘውትራ መውጣት ከጀመረች ገና ጥቂት ሳምንትዋ ነው ። ከዚያ በፊት ግን ፥ ከማስረሻ ጋር ከተለያየች በኋላ ወንድ የምትቀያይረው እንደ ሸሚዝ ነበር። ይህ ነው የማይባል የመቅበጥበጥ ስሜት ሰፍኖባት ፥ እንደ ጐረምሳ ነበር ከተማውን በአውቶሞቢል ስታስስ የምትውለው ። ግዮን ፥ ራስ ፥ ኢትዮጵያ ሆቴል ፥ ብቻዋን ገብታ ፥ ዓይን አውጥታ በአስተያየቷ በመጋበዝ አንዱን ወንድ ይዛ ትወጣለች። ደስ የሚላት ወጣት በእግሩ ሲሄድ ካየች አውቶሞቢሏን አቁማ ግባ ብላ ትወስደዋለች ። አንዳንዱ ተደናግጦና ግራ ገብቶት የማይሆንለት አለ ። ብቻ ብዙዎቹን ድጋሚ ዕድል አትሰጣቸውም ። ያደረባት ስሜት እንደ ወጥ ቀማሽ ማዳረስ ዓይነት ነበር ።




ግን በመካከሉ በጥንቃቄ መያዝ ያለባት አዲስ ዓይነት ወዳጅ አጋጠማት ።      	        
	አንድ ቀን ከሰዓት በኋላ ለዚሁ ስምሪት ከፒያሳ ወደ አራት ኪሎ ስትጓዝ ቅድስት ማርያም ላይ የትራፊክ መብራት አስቆማት ። በሹፌር የሚነዳ አንድ ፔጆ ከጐንዋ ቆመ ። ሆን ብላ እንደ ዋዛ ዘወር ስትል ከሹፌሩ ጐን ከተቀመጠው ሰውዬ ጋር ለዓይን ተጋጠሙ ። መኰንን ይሁን ባለ ሌላ ማዕረግ በጃኬቱ ላይ ምልክት የለውም ። ግን ተራ ተሳፋሪ አለመሆኑ ወዲያው ገባት ። ቅብርር ያለ ነበር ። የትራፊኩን መብራት ቀና ብላ ተመልክታ አሁንም ዘወር አለች ። ዓይኑ ከእርሷ ላይ እንደ ተተከለ ነበር ። ቀጨን ፈገግታ አሳየችው ።
	እንደሚከተላት በኋሊት መስታወት እየረጋገጠች ወደ ራስ ሆቴል ሄደች ።
	《ይቻላል?》ሲል ጠይቃት ፥ ተከታትሎ ገብቶ ከጠቀመጠችበት ጠረጴዛ ለመቀመጥ ወንበር እየሳበ ።
         《የኔ ንብረት አይደለም!》አለች በቀልድ ። ሹፌሩ ፓኮ ዊንስተን ሲጋራና ሮንሰን ማቀጣጠያ አምጥቶ ከፊቱ አስቀመጠለት ። ቦዩ ተጣድፎ መጥቶ ትዕዛዝ ጠየቀ ። ዘለቃ ቢራ አዘዘች። 
	《ሌላ ነገር ይሻላል — ቢራ ሆድ ይነፋል ። ራት አያስበላም ። ዊስኪ አምጣልን ።》
	《ምን ዓይነት?》
	ግንባሩን ኰስተር አድርጎ ጥቂት አሰበ ?።《ቤስቱን ።》
	《ሽቫዝ? ዲምፕል?》
	《ያው ነው ሁለቱም ።》
	አንዳንድ መለኪያ ጨርሰው ድጋሚ እንዳዘዙ ፥《በሚገባ አልተዋወቅንምኮ ። ማን ልበል?》ስትል ዘለቃ ጠየቀችው ።
	《አንቺስ?》
	ነገረሽው ።
	《እኔ ደግሞ》ጠጋ ብሎ በጆሮዋ ሹክ አላት ።《ሥራዬን ደግሞ ማወቅ ትፈልጊያለሽ?》




	በኵራት  መንፈስ ወደ ኋላው ልጥጥ ብሎ ጃኬቱ ኪስ የመታወቂያ ካርድ አወጣና አሳያት ። በመደነቅ ዓይንዋን ብልጥጥ አድርጋ እንደ ማፏጨት ቃጣት ።《ትልቁ ዓሣ ተጠመደ》አለች በልብዋ ።	
	《ክብር ይሰማኛል ።》በአክብሮት ሰላምታ አንገቷን ደፋ አደረገች ። በሆድዋ ደግሞ ፥《ዛሬ ትልቁ ዓሣ ተጠመደ》አለች ።
	በእርግጥም ተጠመደ ። ጠባዩን ለማወቅ ረጅም ጊዜ አልወሰደባትም ። መከበር ፥ ማዘዝ ፥ ሥልጣን ማሳየት ይፈልጋል ። ለዚህ ደግሞ ትንሽ ይበቃዋል ። ቦዩን ሲቆጣ አብራ በዓይኗ ከገላመጠችለት ከርሱ ጋር ናት ። ከቢሮዋ ቴሌፎን ደውሎ ፥《አሁን እፈልግሻለሁ》ሲላት ፥《ውይ አሁን ስላንተ ሳስብ ደወልክ》ካለችው ፥ መምጣት ስላለመቻሏ ማንኛውንም ምክንያት ብትሰጠው ይቀበላል ። ብቻ ፥《አለቃዬ አይፈቅድልኝም》አትበለው ።《ምናባቱ ቈርጦት》ሲል ይደነፋል ። መጀመሪያ ላይ ያስጠላት ፥ የሹፌሩ ጉዳይ ነበር። መኝታ ሲገቡ ከውጭ ይጠብቃል ። በሬስቶራንትና በባር  ሲቀመጡ አንድ ጥግ ይዞ ይቆያል ። ከአጠገባቸው የማይለይ ጥላ ነበር ። በኋላ ለብቻቸው እንደ ልባቸው እንዲሆኑ እንደ ምንም አግባብታው ሹፌሩን ከአንድ ቦታ እየተዉ ፔጆውን ራስዋን እየነዳች መዘወዋር ያዙ።
	የአዲስ አበባ ታላላቅ ሆቴሎችና የከተማ ዳርቻ መናፈሻዎችን እንደ ፈለጉ አዳረሱት ። ገንዘብ ሲያወጣ ዓይኑን አያሽም ። ውስኪ ጠርሙስ አስከፍቶ የተረፈውን ጥሎ መሄድ ነው ። ሆን ብላ በአድናቆት ስትመለከተው ፥《እኛ ለገንዘብ አንስገበገበም ። ተካፍለን ነው የምንኖረው ። ለውጡ የመጣው ሁሉም እንዲጠቀምበት ነው》ይላታል በኵራት ።
	ወይዘሮ ዘርፈሽዋል ስለ ዘለቃ አዲስ ወዳጅ ማንነት ቆይተው የወሬ—ወሬ ሰሙ ። አንድ ቀን ወይዘሮ ሸዋዬ ፥《አንቺ ዘርፉ ፥ ስለ ዘለቃ የምሰማው ወሬ ምንድን ነው?》ሲሉ እንደ ዋዛ ጠየቁ ።
	《ምን ሰማሽ ደግሞ?》
	《ውሎዋ ከአሁኖቹ ጋር ነው አሉ ።》
	ወይዘሮ ዘርፈሽዋል ላመል ያህል ስቅጥጥ አሉ ።《ኤጭ! ሰው ፈጥሮ አውሬ ሆኗል ። እኔ በበኩሌ ግን የማውቀው ነገር የለኝም ።》


	ማታ ዘለቃን ጠየቋት ። ዓይኗን አላሸችበትም ።《ያጣ ወሬ ነው ።》የሴቶች ስም እየጠራች ፥《አልሆንላቸው ብሎ  ነው እንጂ ሒልተን ሆቴል ሲናዣብቡ ይውሉ የለ》አለች ። ወይዘሮ ዘርፈሽዋል አልተቆጡም ። እንዲያውም በልጃቸው ቅልጥፍና እንደ መደሰት አሉ ። ወንድ ነኝ ባዩን ሁሉ ካላንበረከከች የሴት ቁንጅና ዋጋው የት ላይ ነው? እርግጥ ወሬው እየተዛመተ ሲሄድ አንዳንድ ጓደኛቸው ይሸሽዋቸው ጀመር ። ወይዘሮ ዘርፈሽዋል ግን በቅናት ተረጐሙት ።
	አንድ ቀን እቤት አመጣችው ። ወይዘሮ ዘርፈሽዋል ፥ ጊዜ ማሳለፊያ ያህል ዳቦ ቆሎ ይቈርጡ ነበር ። ግቢው ጭር ብሏል ። አሽከራቸው ከፍና ዝቅ አድርጎ ተናግሯቸው ከሄደ ሰንብቷል ። ማናዬም ጧት እንደ ወጣ አልተመለሰም ። በግቢው ውስጥ እንኮዬና አንዲት አዲስ ገረድ ብቻ ነበሩ ። የመኪና ጡሩም ሲሰሙ ጆሮዋቸውን ቀና አድርገው ፥ 《ማን ይሆን?》አሉ በሐሳባቸው ። የፔጆዋቸውም ፥ የዘለቃ ቶዮታም ጡሩምባ ድምፅ አይደለም ። በደወል ገረድዋን ጠሩና ፥《አትከፍችም በር!》ሲሉ ተንጫጩ ።
	《ተዋወቁ! እናቴ ናት ።》ዘለቃ እጅዋን ወደ ሁለቱም በኩል አመለከተች ። ወይዘሮ ዘርፈሽዋል ግን ካሉበት ፈዝዝው ቀሩ ። እነዚህ ናቸው ሰማይና ምድሩን የሚያደበላልቁት? ደርግ ሲባል በሐሳባቸው የሚታያቸው ሌላ ሥዕል ነበር ። ጥቁር መነፅር አድርጎ ከአጠገባቸው የቆመው ሰው ግን መንገድ ላይ ከሚያዩት ወታደር የተለየ አይደለም ። ያም ሆኖ መኰሳተሩ ትንሽ አደናገጣቸው ። የእጅ ሰላምታ ለመስጠት እጁን ሲዘረጋ የዳቦ ሊጥ ሲያፍተለትሉበት የነበረውን እጃቸውን በመገረም እየተመለከቱ ፥《ኧረ እጄ ቆሻሻ ነው》በማለት ወደ መጸዳጃ አመሩ ።
	ጭውውታቸው እየተዝናና የሄደው ሰውዬው ሦስት መለኪያ ፥ እሳቸውና ዘለቃ ሁለት መለኪያ ውስኪ ካጋቡ በኋላ ነበር ።《መቼም ሥራ ይበዛባችኋል ። አገር ማስተዳደር ከባድ ነው ። ብዙ ጣጣ አለበት》አሉ ወይዘሮ ዘርፈሽዋል ፥ ለመክፈቻ ያህል ።
	《መብዛት ብቻ! እስከዚህ ድረስ ነው እንጂ!》በማለት እጁን ካራ በማስመሰል አፍንጫው አካባቢ አሳረፈ ።




	《መቼም የኛ ሰው ነገር ይወዳል ። ታዲያ የሰው ነገር ሁሉ አለመስማት ነው ። የሥራ ጊዜ ያጠፋል》ሲሉ ወይዘሮ ዘርፈሽዋል መከሩ ፥ ባንድ በኩል ሰውየውን ያባበሉ ፥ በሌላ በኩል ፥《አሳስርሻለሁ አንቺ አቆርቋዥ》እያሉ የሚፎክሩትን ገረዶቻቸውን ዕድል የዘጉ መስሎአቸው ።
	《ነገር ወደደ አልወደደ የት እንዳይደርስ ። በእነዚያ ደደብ ባለሥልጣኖች ዝም ብሎ ሲገዛ ኑሮ  ፥ ተባዮችን ከላዩ ላይ ስናነሣለት አሁን ምን ልሁን ነው የሚለው?》
	《ቅብጠት—ቅብጠት》በማለት ወይዘሮ ዘርፈሽዋል አደነቁለት ።
	《እኛ ለሕዝቡ ብለን ነው እንጂ ጠላይ ማፍራት ወደን ነው? እንደ ሰው የሰላም ዕንቅልፍ ተኝተን ማደር ጠልተን ነው?》
	《ሰው የሚበጀውን የት ያውቃል?》አሉ ። ቢያውቅማ ኖሮ ጃንሆይን ከዙፋኑ ሲወርዱ ዝም ብሎ  መች ያይ ነበር—አሉ ወይዘሮ ዘርፈሽዋል በሆዳቸው ።
	《በግዱ እንዲያውቅ ይደረጋል ። እኛ ለሕዝቡ ብለን ነው እንጂ ሥልጣን ጠምቶን አይደለም ።》
	《ምናምንቴው ሰው ነው አገር የሚያበላሽ ።》
	《ማንም አይፈቀድለትም ። የኢትዮጵያ ትቅደም ዓይን እንኳን የተሠራውን በሆድ ውስጥ የተደበቀውን ሁሉ ያያል ።》
	ወይዘሮ ዘርፈሽዋል ራሳቸውም በሆዳቸው የያዙት ነገር የሚታይባቸው ይመስል ላንዳፍታ እንደ መደንገጥ አሉ ።
	《ግን እኛ የምንፈልገው ሁሉም በሰላም ተደስቶ እንዲኖር ነው ።》
	《ነው ፥ ነው እንጂ ።》
	《ከፊታችን የሚጋረጠው ግን ወዮለት ።》
	《ቅብጠት ፥ ቅብጠት》አሉ ወይዘሮ ዘርፈሽዋል እንደገና ።
	《ለመሆኑ ቴሌፎን አለ?》ሲል ጠየቀ ።
	ዘለቃ አሳየችው ። ደውሎ በሹክሹክታ ተነጋገረና ወደ ፎቴው ተመለሰ ። ውስኪውን እየተጐነጨ ፥ ቀለበት ለማበጀት





የሲጋራውን ጢስ ወዳ ጣሪያው ቡልቅ ፥ ቡልቅ አደረገ ። አቃተውና ተወው ። በጥቁር መነጽሩ በኩል ዓይኑን ከዘለቃ ላይ ተክሎ ካለርሱ መመመሪያ የመንግሥት ሥራ ምንም መንቀሳቀስ እንደማይችል አድርጎ ፥ ስለ ሥራው ብዛት ሲያወጋ ዘለቃ ውስኪውን በላይ በላዩ  እየቀዳች በአድናቆትና በፍቅር እንደ ተመሰጠችለት ሆና ታስተውለው ነበር ።
	《ለመሆኑ መኪና ልትወስዱ ነው የሚባለው እውነት ነው?》ወይዘሮ ዘርፈሽዋል ፈራ ተባ እያሉ እንደ ዋዛ ጠየቁ ። ብዙ ጊዜ በሐሳባቸው ሲጉላላ የቆየው ዋና ጉዳይ ይህ ነበር ። መኪናቸው ከተወሰደች ማናዬም ጠቅልሎ ወደ ሚስቱ ይመለስ ይሆናል ። የሠራተኛው ሁካታና ግልምጫ በርዶ ሥራውን ከቀጠለ ወዲህ ቀለል ብሎት ደህና ሲያጫውታቸው ሰንብቶ  ነበር ።
	《የምን መኪና?》ሲል ጠየቀ ።
	《ንጉሡ ለሰው የሰጡት መኪና ሁሉ ይመለሳል ብለው የእናንተው ሰዎች እየዞሩ ሲመዘግቡ ነበር ።》
	እንደሚያውቅና ትዕዛዙንም ራሱ እንዳስተላለፈው ሁሉ ራሱን አወዛወዘ ። 《አዎ! ያለ አግባብ የተሰጣቸው ካሉ ይመለሳል ። እርስዎን ግን የሚያሳስብዎት ነገር የለም ። መመሪያ እሰጣቸዋለሁ ። መጥተው ካስቸገሩም ፥ ዘለቃ ትንገረኝ አስፈላጊውን እርምጃ እወስዳለሁ ።》የኵራት ፈገግታ አሳየ ።
	《ኧረ እኔ ብትወሰድም ግድ የለኝም ። እንዲያው ነገሩን አነሣሁት እንጂ》አሉ ወይዘሮ ዘርፈሽዋል ፥ መለስ አድርገው ። 
	《ለምን ተብሎ ! ማንም አይነካብዎትም ።》
	የሸሹዋቸው ጓደኞቻቸው መኪኖች ተወስደውባቸው ሰይቸንቶ ሲጠብቁ ፥ እሳቸው በፒጆዋቸው እየተንፈላሰሱ ሲያልፉዋቸው ታያቸው ። ልባቸው ረካ ።
	ከምሽቱ ሦስት ሰዓት ላይ ለመሄድ ሲነሣ መቆም አቅቶት ተንገዳገደ ። ዘለቃ ግን የምትሸኘው መስላ ደገፍ አደረገችው ።
	《ራት በልተው አይሄዱም?》ወይዘሮ ዘርፈሽዋል ፥《አንቱ》ማለቱ አፋቸውን ከበደው ።




	《ገገና — ሥ ሥራ እገባለሁ》መላሱን ያዘው ።
	ዘለቃ አድርሳው የራስዋን መኪና ይዛ ተመለሰች ።《ግዴለሽም ፥ ብዙ ሊረዳን የሚችል ሰው ነው》አሉ ወይዘሮ ዘርፈሽዋል ፥ በውስኪው ሰውነታቸው ግሎ ።
	《እሱማ ስለ ጋብቻም ያወራል ። እኔ ፊት አልሰጠሁትም እንጂ ።》
	《ኧረ? ዘሩስ እንዴት ነው?》
	《አዬ እማማ ፥ ዛሬ ደግሞ ስለ ዘር ይጠየቃል?》
	《እሱስ እውነትሽን ነው ። ማዕረጉስ ምንድን ነው?》
	《እንጃ ። ግን ምን ይመስልሻል?》
	《ምኑ?》
	《ጋብቻው ።》
	ወይዘሮ ዘርፈሽዋል ጥቂት አሰቡ ።《መጀመሪያ ከማስረሻ ጋር ያለውን የጋብቻ ወረቀት ሳታስቀድጂ?》
	《ምን ያደርጋል ብለሽ?》
	《ሰውየው ግን ብዙ ሊረዳን የሚችል ይመስለኛል》አሉ ።

፬

	ማስረሻ ለመሟገትም ሆነ የጋብቻ ወረቀት ለመቀደድ በማይችልበት ሁናቴ ላይ ይገኝ ነበር ። ከመኪናው አደጋ ምሽት አንሥቶ በራሱ ልዩ ዓለም ውስጥ ሰምጦ ነበር ። የቅዠት ፥ የሰመመን ዓለም . . .
	ለማስረሻ ቀኑም ሌሊቱም አንድ ሆነበት ። እንቅልፍ ሳይወስደውም በደበዘዘ ዓይኑ ላይ የሌለ ነገር ይታየዋል ። ሽልብ ሲያደርገውም አስደንጋጭና አስፈሪ ቅዠት ቁም ስቅሉን ያሳየዋል ። ደግማ ፥ ደጋግማ የምትመጣበት ፥ መልክዋ ዘለቃን የመሰለ ፥ ውፍረቷ ወይዘሮ ዘርፈሽዋልን የምታህል ሴት ናት ። አንድ




ጊዜ ፥ እንደ ብረት በጠነከረ  እጅዋ አንገቱን ፍጥርቅ አድርጋ ስታንቀው ፥《ኣ!》ይልና ተወራጭቶ ብንን ይላል ። እውነት ይመስል አንገቱን እየዳበሰያቃስታል ። ሌላ ጊዜ እንደ ወረቀት ጭብጥብጥ አድርጋ ሙቀጫ ውስጥ ትጨምረውና አንድስ የሚያክለውን ዘነዘና ጭንቅላቱ ላይ ልታሳርፍበት ስትል ሌላ ክፍል ያለችው ገረድ እስክትሰማ ድረስ ጩኸቱን ያደባልቀዋል ። ተደናግጣ መጥታ ስትጠይቀው ፥《ምንም! ምንም! ደህና ነኝ》ይላል ሰውነቱ በላብ ተዘፍቆ ።
	አልፎ አልፎ ፥ ሙሔም በልዩ ልዩ ቅርጽና አቀራረብ እየመጣ ያስጨንቀዋል ። ብዙ ጊዜ የሚመጣበት ጣዕረ ሞት ሆኖ ነው ።
	ከዚህ በተረፈ ፥ ክረምት አልፎ በጋ መምጣቱ ፥ የተፈጠረው ሁናቴ ፥ ሌላው ቀርቶ የኃይለ ሥላሴ ከሥልጣን መውረድ አይታወቀውም ። አይሰማውም ነበር ። ከእውነተኛው ዓለም ፥ ከእውነተኛው ሕይወት ተለይቷል ። ያልተለየው ነገር ቢኖር አረቄው ብቻ ነው ። መለኪያው ከኮሞዲኖው ላይ ተነሥቶ አያውቅም ። አሁንም ፉት ፥ አሁንም ቅዠት ፥ አሁንም መወራጨት ። አንድ ጉርሻ እህል ከአፉ ሲገባ ግን መዋት ያቅተዋል ። አሁንም ፉት ፥ አሁንም ቅዠት ፥ አሁንም መወራጨት ፥ እየተንገዳገደ መጸዳጃ ክፍል ደርሶ መመለስ. . .
	ከኪሱ የነበረው ገንዘብ እስኪያልቅ ድረስ ፥ ገረዱ ከመንደር ካቲካላ እየገዛች ስታመጣለት ቆየች ። ከጊዜ በኋላ ገንዘቡም ፥ የተገዛው አረቄም አልቆ  እንደ ሕፃን እየተወራጨ ቢያለቅስባት ፥ ድሮ ከራስዋ ደሞዝ ከአጠራቀመችው ገንዘብ እየገዛች ታመጣለት ጀመር ። ብዙ ጊዜ ትታው ለመሄድ ከጅሏት ነበር ። ደግሞ አዘነችለት ።—ያች እርጉም ሚስታቸው አንድ ነገር ብታቀምሳቸው ነው እንጂ ደህና ነበሩ ። ሁነኛ ሰው ቢያገኙ ይድናሉ — ስትል ውለታዋ እንደሚከፈላት በመተማመን አብራ መቸገሩን መረጠች ። ግን እሷም ያጠራቀመችው ገንዘብ ተሟጥጦ ሲያልቅ ፥《ኧረ ምን ተሻለ? በቤቱኮ ምንም ነገር የለም》አለችው ፥ የጭንቀት ዕንባ እየተናነቃት ።
	《የሚጠጣ ምንም የለም?》
	《ምንም!》
	《ግዢያ!》




	《በምኔ ፥ የራሴውኑ ገንዘብ እንኳ ጨርሻለሁ ። ከዚህ በኋላ መቼስ የምሆነው ነገር የለኝም ። ቤቱም ይረከቡኝ ።》
	በተደናበረ አእምሮ ለማሰብ ሞከረ ። ዓይኑን ገለጥ አድርጎ የቤቱን ዕቃ ቃኘ ። ጨለማው ትንሽ ገለጥ አለለት ።《ቴሌቪዢኑን ሽጪው!》ትልቅ ዘዴ የፈጠረ መስሎ ተሰማው ። ያም ሲያልቅ ሌላ የቤት ዕቃ አለ ። መኪናው አለች ።
	በዚህ ጊዜ በሩቁና በደብዛዛው ሐሳቡ አንድ ነገር ትዝ አለው ። መኪናዋ ለካ መስተዋቷ ተሰብሯል ። ምን ሆና ነው የተሰበረው? ለማስታወስ ዓይኑን ጭፍን አደረገ ። ግጭት ። የምን ግጭት? ሁሉም እናቱን! ፖሊስ የለም ። ፍርግ ቤት የለም ። ራስን መስቀልም የለም ። ለምን ተብሎ! ከአልጋው ሳይነሣ ሁሉንም ነገር ይወጣዋል ።《ቴሌቪዥኑን ሺጪው!》አለ ፥ በስንት ሳምንቱ ለመጀመሪያ ጊዜ እርግጠኛ በመሰለ አንደበት ።
	《እኔ የት ብዬ ነው የምሸጠው?》ለነገሩ ግን ትንሽ ቀለል ፥ ከዚያም አልፎ እንደ መደሰት ብሏታል ። አውጥተው አውርደው ይህንን ሐሳብ ከወሰኑ የሚሠሩትን ያውቃሉ ማለት ነው — ለእርሷ አጭር ትርጓሜ ነበር ። ምናልባትም ይህ የጊዜው ግርግር አስመርሮአቸው ይሆናል — ከሚስታቸው ጠባይ ጭምር ። እኛ ፥ የቤት ዕቃው ፥ መኪናው ፥ ሌላውም ትርፍ ነገር ሁሉ ቢሸጥ ፥ ምንም ችግር አይኖርም ። ይህ የግርግርና የብስጭት ጊዜ እስኪያልፍ መሸታም እየሸጠች ትኖራለች ። ከዚያም ርሳቸው ሲሻላቸው ሥራቸው ሲመለሱ ውለታዋን አይረሱትም — ሌላም — ሌላም ሐሳብ እየተውለበለበባት የውለታው ዓይነት ተቀላቀለባት ።《እና ፥ ማን ያውቃል?》አለችና በሐሳቧ ፥ 《እንዴት አባቴ አርጌ ነው የምሸጠው ስትል ጠየቀች ።》
	ከህልውናው የሚታገል ይመስል በዚያ ጨለማ ዓለም ውስጥ አእምሮው ራሱ አውቆ ይሠራ ጀመር ።《ቀላል ነው አታስቢ》ሲል ዘዴውን አስረዳት ። ከአቅራቢያቸው ያለው ባለሱቅ የሚገዛ ከሆነ ፥ በመጀመሪያ እሱን ትጠይቀዋለች ። ካልሆነ ከእሱ የገንዘብ ብድር ትበደርና ብሔራዊ ቲአትር ፊት ለፊት ወደሚገኘው ላየን ባር ወይም ፒያሳ ራስ መኰንን ቡና ቤት ትሄዳለች ። ከዚያ ብዙ ደላሎች አሉ ። የቤት ዕቃ ፥ የአራጣ ፥ ገረድ




ምን እንደምትፈልግ ይጠይቋታል ። ትነግራቸዋለች ። ከዚያም ቤት መጥተው ዕቃውን ያያሉ ። ቀላል ነው ።
	እርግጥ አነጋገሩ የተዘበራረቀና የተምታታ ስለሆነ በቀላሉ አላስረዳትም ። ግን በንግግሩ መካከል ላይ ደጋግማ እየጠየቀች እንደ ምንም ገባት ። በሦስት ሰዓት ውስጥ ገዢ ይዛ ተመለሰች ። ገዢ አራት መቶ  ብር ። ሻጭ ስምንት መቶ  ብር ። ዓመት ያልሞላው ባለ ሃያ አራት ኢንች ቴሌቪዥን በስድስት መቶ  ብር ሄደ ።
	የተላከባቸው ይመስል ያለ ወትሮአቸው ወደ ማታ ገደማ የቤቱ ባለቤት መጡ ። ለካንስ ባለቤቱ ተከራ ኪራዩን አጠናቅቆ  ሳይከፍል ዕቃውን ጭኖ እንዳይጠፋ ቤት ባላቸው ሰፈር ሁሉ አንድ ጠቋሚ ኑሮአቸዋል ። እምብዛም አይፈረድባቸውም። ልጅ ሲልኩ ፥ ራሳቸው ሲመላለሱ የፈረደባት ገረድ ፥《በጣም አሟቸዋልኮ! ያቺ ሚስታቸው ናት  ከዚህ መከራ የጣለቻቸው ምናለ ጥቂት ቢታገሡአቸው》እያለች ስትማጠናቸው ሦስት ወር አሳልፈዋል ። ይህንን ያህል ጊዜ የታገሡበትም አንዱ ምክንያት ፥ በሥልጣን እያደገ የሚሄድ የልጅ ጉግሣ አዲስ ሹም ስለሆነ ፥ ወደ ፊት ብዙ ነገር እንደሚረዳቸው በመገመት ነበር ። አሁን እነልጅ ጉግሣ አራተኛ ክፍለ ጦር ከገቡ በኋላ ቴሌቪዥን ከቤት መውጣቱን ሲሰሙ ግን ሊታገሡ አልቻሉም ።
	ገረድ እየተርገበገበች ለመነች ።《ሲበዛም ማር ይመራል》አሉ ።《ኧረ ለመሆኑ አንቺ ምን ቤት ነሽ? ባለቤቱ ራሱ ጉዳዩን አይጨርስም?》ሲሉ ተኰሳተሩ ። ማስረሻ ግን ጉዳዩን መጨረስ ወይም ስለ ጉዳዩ  መነጋገር ቀርቶ ቅንጣት ደንታ አልነበረውም ። ገረዱ ያሻትን እንድታደርግ የዛለ እጁን በማወዛወዝ አሰናበታት ። በስንት ልመና ፥ የሁለቱን ወር ኪራይ ሦስት መቶ  ብር ተቀብለው ሄዱ ።
	አሁንም እንደ ገና ከአንድ ወር በላይ ከታገሡ በኋላ ፥《ቤቴን ልቀቅልኝ》ብለው ማስረሻን ራሳቸው ለማነጋገር ገረድዋን ወደ ገፍትር አድርገው መኝታ ክፍሉ ገቡ ።《ዝም ብለሽ ታያለሽ?》አሉ አገጫቸውን በመዳፋቸው አቅፈው ቁልቁል እየተመለከቱ ። ከሰውነት ውጭ ሆኗል ። ከስቷል ማለት በቂ አገላለጽ አይደለም ። መንምኗል ። ሰሏል ። ቆዳው ገርጥቷል ። ጸጉሩ ተንጨፍርሮአል ። ማበጠሪያ ነክቶት የሚያውቅ አይመስ






ልም ። ጉንጮቹ ወደ ውስጥ ተሰርጕደው ዙሪያውን ሊጥ የተንጠባጠበባቸው የሚመስሉት የቀሉ ዓይኖቹ ከጣሪያው ላይ ተተክለዋል ።《አቶ  ማስረሻ — አቶ  ማስረሻ》ሲሉ ተጣሩ ። ለመናገር እንደ ፈለገ ዓይነት ከንፈሮቹን እንደ ማንቀሳቀስ አደረገ ። ድምፅ ግን አልወጣውም ። እንደ መወራጨት ብሎ በጐኑ ተኛ ። ያወቃቸው አይመስልም ። ወለሉ ላይ ወድቋል ። ብርድ ልብሱንና አንሶላው በከፊሉ ወለሉ ላይ ወድቋል ።《እንግህ እስኪሆን ምን ትጠብቅያለሽ?》አሏትገረድዋን በግሣፄ መልክ ።
	《ምናባቴ ላርግ?》
	《ዘመዶቹን አታስጠሪም?》
	《አዲስ አበባ ዘመድ ይኑራቸው አይኑራቸው እኔ አላውቅም ።》
	《ጓደኞች የሉትም?》
	《በፊት ብዙ ጊ ዜ ከቤት የሚመጡ ነበሩ ። ለውጥ ከመጣ ወዲህ ቀርተዋል ።》
	《ስማቸውንም አድራሻቸውንም አታውቂም?》
	በአሉታ ራስዋን ነቀነቀች ።
	ባለቤቱ ጥቂት አሰቡ ። ይሙትም ይዳን የሚሻለው ጓደኞቹ ሆስፒታል እንዲያስገቡት ማድረግ ነው ። ድኖ ሥራውን ከቀጠለ ኪራያቸውን ይከፍልላቸዋል ። ካለበለዚያም ቤቱ እንዲለቀቅላቸው ለማድረግ ያለው ዘዴ ይኸው ነው ። በጊዜው የፈረንሳይ ተማሪ ነበሩና ኮቱን አስመጥተው ኪሱን ሲፈትሹ ስምና ቴሌፎን ቍጥር የተደረደረበት ትንሽ ማስታወሻ ደብተር አገኙ ። ወደ ቴሌፎኑ ሄዱና ጭንቅላቱን አንሥተው ወደ ጆሮ ግንዳቸው እንዳስጠጉት《ኬዢስዊ ቤት》ሲሉ መልሰው አስቀመጡት ። ይህንን ያህል ወራት የቤት ኪራይ ሳይከፍል ፥ ቴሌፎን መደወል ሊኖርባቸው ነው ። ተጨማሪ ወጪ ።  



፭

	ሁለቱ የማስረሻ የአምና ጓደኞች አውቶሞቢላቸውን ራቅ አድርገው አቁመው ተላላፊ መንገደኛ በመምሰል እንደ ዋዛ ወደ ቤቱ ቀረቡ ። አሁንም ፥ አሁንም ጥርጣሬው አልወጣላቸውም ። የማስረሻ ቤት ጌታ ለአንደኛው ደውለው ሲጠይቁት ጓደኛ መሆኑን አላመነላቸውም ነበር ። ዛሬ ጊዜ ማን—ምንስ ይታመናል? ግማሹ ይታሰራል ። ግማሹ ይሞታል ። ግማሹ ይጠፋል ። አንዱ በሌላው ላይ ይጠቁማል ። ማስረሻ ፥ በልጅ ጉግሣ እንደ ተሾመ የመሳፍንት አቀንቃኝ ብለው ከሸሹት ወዲህ አይተውት አያውቁም። ፀጥታ አስከባሪዎች አስጠርቶ ሠራተኞስ እንዳስገደለ ፥ ከዚያም ሥራ መሄዱን እንደተወ ተሰምቶአል ። የት እንደ ደረሰ ፥ ምን እንደሚሠራ ግን አላረጋገጡም ። ደንታም አልነበራቸውም ። ታዲያ ጠፍቶ እየተፈለገ እንደሆንስ? ተይዞ ሲቸበቸብ የቀድሞ ጓደኞቹን ስም እየጠራ ዘባርቆ እንደሆንስ? ወይም በመሾሙ ስለ ሸሹት ሊበቀል ሲል በሐሰት ወንጅሏቸው እንደሆንስ ማን ያውቃል? በስመ ጓደኛነትም መመርመር ይኖር ይሆናል ።《የማስረሻ ጓደኛም አይደለህ?》በማለት ሰውየው አንደኛውን በቴሌፎን ሲጠይቁት በሐሳቡ የመጣበት ሥጋትና ጥርጣሬ ፥ ይህን የመሰለ ነበር ።《ማስረሻ? ማስረሻ?》ለማስታወስ የሚሞክር መሰለ ።《የአንደኛና የሁለተኛ ደረጃ ጊዜ ከሆነ ብዙዎቹን ረስቻቸዋለሁ》ብሏቸው ነበር ።
	《ኧረ አሁን እስከ ጥቂት  ወራት ድረስ?》
	《እንደርሱ የሚባል ጓደኛም የለኝ》ብሎ ሊዘጋ ሲል ፥
	《ስምህና ቍጥርህ ግን ከማስታወሻ ደብተሩ ውስጥ ሰፍሯል》ቢሉት የባሰውኑ ሠጋ ።《ቴሌፎን ማውጫ ላይ ወስዶት ይሆናል》አለ ፥ እንዳይታወቅበት በማቃለል አነጋገር ። ሰውየው ግን አጥብቀው ያዙት ፥《የጠየቅኋቸው ሌሎቹም እንደዚሁ አናውቀውም ነው ያሉኝ ። ኧረ ጓደኝነት ለመቼ ነው?》
	《ያልሆንኩትን? የማላውቀውን?》ተገዶ ፖሊስ ጣቢያ ከሄደ በኋላ ቃሉን ይሰጣል እንጂ በቴሌፎን አይለፈልፍላቸውም ።
	《ለነገሩማ እኔ ምንቸገረኝ ። ግን ተቃያይማችሁም ቢሆን ይቅር ለእግዚአብሔር ብላችሁ ብትጠይቁት አይከፋም ። በጠና ታሟል》ብለው ዘጉ ።           

     
            	     


	ከሁለተኛው ጓደኛው ጋር ከተመካከሩበት በኋላ አሁን አመጣጣቸው ለመሰለል ነበር ። ግን በሰፈሩ ምንም ግርግር የለም ። ሁሉም እንደየዘወትሩ ወደየጉዳዩ ያመራል ። አንድ ነገር ቢኖር ኖሮ ወሬ አዳናቂው ይሰበሰብ ነበር ። የፖሊስ ቮልስዋገን ወይም የወታደር ጅፕ ይኖር ነበር ። ቢሆንም ማረጋገጡ አይከፋም ። በሩን ከማንኳኳታቸው በፊት በበሩ ቆርቆሮ ቀዳዳ አጮልገው ተመለከቱ ። ግቢውም ጭር ብሏል ። ሕይወት ያለበትም አይመስል ።
	ማስረሻ ከአልጋው ላይ ተዘርግቶ ሲያዩት ከጥቂት ወራት በፊት ስለ እርሱ አድሮባቸው የነበረውን ጥያፌና ንቀት ሁሉ ረሱት ። ጣዕረ ሞት እንዳፈራገጠው ሁሉ ፥ ሁለት እጁ ተመሰቃቅሎ ፥ አንድ እግሩ ከአንድ ጫፍ በኩል ተንጠልጥሎ በጀርባው ተዘርሯል ። ውኃ ካልነካው ልብስና ገላ እየወጣ የረጋው ላብ ፥ የጉሬዛ ሲጋራና የካቲካላ ጠረን አፍንጫ ይቈርጣል ። የአዲስ ከተማ በረንዳን ያስታውሳል ። ከቆዳው ጋር በተጣበቀው ፒጃማ ውስጥ ያለው ገላ ያለቀ ፥ የሟሸሸ አስክሬን ነው ። ግን ያልሞተ መሆኑን ለመገንዘብ ረጅም ጊዜ አልወሰደባቸውም ። ትንፋሹ እየተቈራረጠ ይወጣ ነበር ።《ትንሽ ሽልብ አድርጓቸዋል》አለች ገረዲቱ በሹክሹክታ ።
	ምንም ሳይነጋገሩ በመገረም እየተያዩ ቆዩ ። ሰው እንዴት ባንድ ጊዜ እንዲህ ይወድቃል ? አምና ይህን ጊዜ ከዚያች ከእጮኛው ጋር ዓለምን የቀጨ መስሎ ነበር ። ከጥቂት ወራት በፊት በሹመት አንዴ ተተኰሰ ። አሁን ደግሞ እንዳወጣጡ ከበረንዳ አዳሪዎች በታች ወደቀ ። በሁለቱ ሕይወቶች መካከል ያለው መስመር ምን ያህል ከሸረሪት ድር የቀጠነ ቢሆን ነው ?
	ሹክክ እያሉ ወደ ሳሎን ክፍል ሄደው በራሱ እስኪነቃ ጠበቁት ። ገረዲቷም ግድግዳ ተጠግታ ጥፍሯን እየቆረጠመች የምታውቀውን ያህል ስለ ሁናቴው ነገረቻቸው ።
	ድንገት የሚያንቧርቅ ጩኸት ተሰማ ። ተሯሩጠው ሲገቡ ፥ ማስረሻ ሁለት እግሩ በአልጋው ዳር ወርዶ ፥ መቀመጥ አቅቶት ግጋና ቀኝ ፥ ፊትና ኋላ እየተወዛወዘ ፥ በሁለት እጁ ፊቱን ሸፍኖ ሳቅ አይሉት ልቅሶ ሲንፈቀፈቅ አገኙት ።




	《ማስረሻ ! ማስረሻ ! ምን—ነካህ ?》
	《ብዙ ጊዜ ነው እንዲህ የሚያረጋቸው ። የለከፋቸውን እንጃ አለች ገረድ ። !》
	እጁን ከፊቱ ላን አንሥቶ ዓይኑን አጕረጠረጠባቸው ። ዓይኑን ይበልጥጥ እንጂ የሚያያቸው አይመስልም ። ቢያያቸውም እነማን መሆናቸውን መገንዘቡ አያስታውቅም ። ከዚያም ጥርሱን እያፏጨ ፣ ጠላት እንደሚፈልግ ዓይኑን እያንከራተተ ይቀባጥር ገባ ።
	《ገደልኳት—ፓህ ! ገደልኳት !》
	《ማንን ?》አለ አንደኛው ፥ ጥያቄው አስፈላጊ አለመሆኑ ወዲያው እየታወቀው ።
	《ዝንቧን ነዋ ! ከእኔ አሥር እጅ ብትበልጥም አላሸነፈችኝም— የእስዋ ጡንቻ ለእኔ ምኔ ነው—በጣጠስኩታ ! እፎይ—እፎይ ! ቁም ስቅል አሳይታኝ—በየሄድኩበት መከተል—ኦሆሆ ! እናቷን — ደሟ ደሟ ምን ያህል ይበዛል—ባካችሁ—ሸማዬንኮ አጨማለቀው — የት እንደ ተጋጠምን ታውቃላችሁ ?》
	《የት ነው?》ለማረጋጋት ያህል ጥያቄውን ማርካት አስፈላጊ ሆኖ አገኙት ።
	《ሕዋው—ሕዋው ውስጥ ነዋ ! እኔ ስበርር እስዋ ስትከተለኝ—ለኔ—ምኔ ነው ያበጠው ይፈንዳ አልኩዋ ! ደም—በደም—ለኔ ምኔ ነው—. . . 》
	ንግግሩን አቋርጦ ትኵር ብሎ  ሲመለከታቸው አእምሮው የተገነዘባቸው መሰላቸውና ፥《እኛ ማነን ? አታውቀንም ?》ሲሉ ጠየቁት ።
	ከት ከት ብሎ ሳቀ ።《እውቂያ በሽ በሽ ነው ! 》ወዲያው ድንገት ትውስ እንዳለው ዓይነት አንገቱን ሰገግ አደረገ ።《ኤ—ኤ ! ኮተቤ ! ተሼ—ተስፍሽ ! የት አገር ትኖራላችሁ ! አንተ የሚስተር እስፒዲ አቃጣሪ》አለ በቀልድ ስድብ ። ስለ ኮተቤ ሕይወታቸው ለፈለፈ ።






	《ቲያትር ይመስል ከዚህ ተቀምጠን ብናየው ዋጋ የለውም》አለ አንደኛው ጓደኛ ። እንዳይሰማቸው ሌላ ክፍል ሄዱና ተማከሩ ።
	《ሊሞትኮ ተቃርቧል ። ደንበኛ ሕክምና ያስፈልገዋል ። ያውስ ቢተርፍ አይደል ? ስለዚህ የሚሻለው ሆስፒታል መውሰዱ ነው ። መቶ ብር ነው አስይዙ ቢሉን ።》
	《ግን እንደዚህ የሆነ ሰው እሽ ብለው የሚያስተኙልን ይመስልሃል ?》
	《እህሳ !》
	《ወደድንም ጠላንም እውነቱን መዋጥ አለብን ። ምርጫ የለንም ።》
	《ተነሣ እንሂድ》አሉት ወደ መኝታ ክፍሉ ሲመለሱ ።
	《ሰዓት እላፊ አልደረሰም ?》በተረጋጋ መገረም ጠየቃቸው ።
	《ገና ነው ። የሰዓት እላፊ ፈቃድ ደግሞ አለን ።》
	ልብሱን በማልበስ ከረዱት በኋላ መኪና ውስጥ ደግፈው ሲያስገቡት ፥《ተስፍሽ ጥሩ አውቶሞቢል ሸምተሻል》ሲል አደነቀ ። ከዚያ በፊት ብዙ ጊዜ አብረው ሽርሽር የወጡባት ዳትሰን ነበረች ።
	《ግንኮ የቆየበት ይመስለኛል ። ትዝ ይልሃል አምና በሰርጉ ሰሞን ፥ ሙሔ የሚባለው ሰው አባቴ ነው ፥ አባቴም አይደለም እያለ ሲቀባዥር  ?》ሲል መሪ የጨበጠው ከጐኑ የተቀመጠውን ጓደኛውን ጠየቀው ። ከኋላቸው የተቀመጠው ማስረሻ የሚሰማ መሆኑን ዘንግቶት ነበር ። ማስረሻ ግን ቢሰማም ስለ ራሱ መሆኑ በተማታ አእምሮው ውስጥ ፈጽሞ አልገባም ።
	ወደ መርካቶ  አግጣጫ አመሩ ።
      
    

         
፮

	《ያመጣል መንገድ ይወስዳል መንገድ ፥
	   ማስተናበሩ ለእርሱ እንደሁ አይገድ ።》
	እንዲሉ በየመጠለያው ፥ በየዘመዱም ፥ በየከተማውም የባሰበትም በየፈፋው ከርሞ  የተረፈው ችግረኛ ፥ ግንቦትና ሰኔን ይዞ ፥ ወደ ቀየው ፥ ወደ መንደሩ ወደ ጐጆው መመለስ ጀመረ ። አብዛኛው ፥ አቅፎ ስሞ ፥ እንኳን ደህና መጣህ ብሎ የሚቀበለው ፥ እህል አቅርቦ የሚያስተናግደው አልነበረም ። ሕይወት የተለየው ፥ የእሳት ሙቀት የሌለው ፥ በሩ ገርገብ ያለ ፥ ግድግዳው የዘመመ ፥ የሳር ክዳኑ የተበሳሳ ወና ጐጆ ይጠብቀዋል ። ሠፈሩን ለብቻቸው ይዘውት የከረሙት አጦችና አይጠ—መጎጦች የሰው ኮቴ ሲሰሙ እየተሽሎከሎኩ ወደየጉድጓዳቸው ይገባሉ ። አንዳዶቹም ብዙ ወራት የሰፈነውን ጸጥታ ያደፈረሰባቸውን ነገር ለማወቅ የሚፈልጉ ይመስል በመደነቅ ዓይነት ያስተውሉና ፈትለክ ይላሉ ። በተረፈ ሁሉም ነገር ጭር ያለ ነው ።
	አምስት ራሱን ወጥቶ ሦስት ራሱን የተመለሰ ቤተሰብ ዕድለኛ ነው ። አብዛኛው በአምባሰል ፥ በቃሉ ፥ በወረይሉ ፥ በወረሂመኑ ፥ በራያና ቆቦ ፥ በአውሳ ሸንተረር ፥ ጋራና በረሃ ቀልጦ ቀርቷል ። እንደገና ሥጋ ለብሶ ሕይወት ገዝቶ የሚበቅል ይመስል በየፈፋው በየጠፉ ማሳ ተዘርቷል ። ከአራዊትና ከአሞራ የተረፈው የከብት አጥንትና ቀንድ በየሥፍራው ተበትኗል ። የሰው ገላ ከመሬት ሥር ሲበሰብስና ሲፈርስ አሞሮች ከላይ ያንዣብባሉ ። ጥርኝ አፈር የመልበስ ወግ ያገኙት መቃብሮች አሁን የበልግ አረም በቅሎባቸዋል ። ነፋስ እየተንሾካሾከ በላያቸው ላይ ያልፋል ። አይሰሙትም ።
	አብረው ወጥተው ብቻዋን የተመለሰች ሚስት ፥ ምን ያህል ደጅ ደጁን ብትመለከት ፥ ምን ያህል መዳፍዋን ከዓይኗ ላይ ጋርዳ ማዶ ማዶውን ብታንጋጥጥ ፥ የምትወደው ባሏ እርፍ ተሸክሞ በሬ እየነዳ ሲመጣ አታየውም ። ላይመለስ ሄዶአል ። ላይገናኙ ተለያይተዋል ። ግን ልማድ ሆኖ ዓይኗ መቃኘቱን አይተውም ። ከተረፉ ልጆችዋ ጋር ተመልሳ እን





ደሆነ ራሳቸውን እየደባበሰች ዓይኗ በአካባቢው ይንከራተታል ። አባት የሌላቸው ልጆች ምን ይሆናሉ ? ጸጕርን እየነጩ ፥ ልብን በሰቀቀን እየፋቁ ማሰብ ነው ።
	ወንዱም ፥ ከቤተሰቡ ፥ መቅበር የቻለውን ቀብሮ ፥ ያልቻለውን የትም ጥሎ ፥ የተረፈውን ይዞ እንደ ምንም ቤቱ ይደርሳል ። ግን ምን ያህል ጆሮውን ቢያቀና ፥ እህል እየፈጨች ስታንጎራጉር የሚስቱን ድምፅ አይሰማም ። ምን ያህል ቢጠብቅ ምግብ ቋጥራ ከማሳው ድረስ አትመጣለትም ። 
	ከደከሙና ከሞጨሞጩ ዓይኖች ምን ያህል ዕንባ ቢፈስስ የፊትን ቆዳ ይሸረሽራል እንጂ ኀዘንን አያጥብም ። የልቅሶው ድምፅ በየፈፋው ከወደቀው ሬሳ ጆሮ አይደርስም ።
	የተረፉት ሕፃናት ልጆችዋን ይዛ የተመለሰች እናት ደግሞ በተለይ ሰቀቀኗ እጥፍ ድርብ ነው ።
	በእንግልት የሳሳ ጸጕሯን ትነጫለች ። ደም እስኪ ቋጥር ድረስ ከንፈሯን ትነክሳለች ። በሥራና በችግር የተፍረገረገ እጅዋን ታፋትጋለች ። ከመደቡ ላይ ተደፍታ ትንሰቀሰቃለች ። ባሏን — የቤቷን ጌታ — ለዘለዓለሙ አጥታለችልና ። ልጆችዋ አባት አልባ ቀርተዋል ። ልጆችዋን በፍቅር የሚዳብስ የሚያጫውት አባት እንግዲህ የለም ። ቀኑን ሙሉ በሥራ ስትባክን ውላ ማታ ደክሟት ከመደብ ላይ ስትጋደም ክንዱን አንተርሶ ፥《አይዞሽ የኔዋ ! አትጨነቂ ። እርሱ ያውቃል》እያለ የሚያጽናናት እና ሲበርዳት የሚያሞቃት የትዳር ጓደኛ እንግዲህ አይኖርም ። እንግዲህ ሌላ ባል አታገኝም ። ሥራ ፥ እንግልት ፥ ችግር ፥ ወሊድ ፥ የሴትነት ውበቷንና ወዝዋን ጨርሶታልና ። የተጨማተረ ፥ ያለቀ ገላ ማን ፈላጊ አለው ? ልጆችዋ ፥《አባባ!》ብለው የሚጠሩት የእንጀራ አባት ስንኳ ላይኖራቸው ነው ። 
	ሳርና  አረም በሟቾች መቃብር ላይ እያደገ ሲሄድ ፥ የኀዘን ሥቃይንም ጊዜ እያደበዘዘው ይሄዳል ። የሟቾቹ ገላ ወደ አፈርነት እየተለወጠ በሄደ መጠን ፥ የቋሚዎቹ ሰቀቀን እየቀዘቀዘ ይሄዳል ። ትዝታም እንደ ሩቅ አድማስ ጭጋግ እየለበሰ ይሄዳል ።
	ወደ ሰፈራቸው ከተመለሱት ከፊሎቹ የበሬ መግዣና እህል አግኝተዋል ። ሌሎች ግማሽዋ የምትቀመስ ፥ ግማሽዋ 





 
ለመሬት በአደራ የምትሰጥ ትንሽ ትንሽ እህል ቋጥረዋል ። ብዙዎቹ ይዘውት የወጡትን ወይም በከተማ የተለቀቱትን ማረሻ ፥ ዶማ ፥ ምሳር ይዘዋል ። ነገር ግን ባላቸውና በሌላቸው መካከል እስከዚህም ልዩነትአይኖርም ። በአንድ በሬ ብቻ አይታረስምና ከሌላ ጋር ማቀናጀት አለ ። በአንድ መንደር የማን ማሳ ታርሶ የማን ይቀራል ? በሬ አውሱኝ ፥ ዘር ስጡኝ ፥ በጕልበት እርዱኝ ብሎ ጐረቤት ሲጠይቅ ማን እምቢ ይላል ማን በልቶ ማን ጦሙን ያድራል አምና ካቻምና ተካፍለው የጭንቁን ቀን ለማለፍ እንደሞከሩ ፥ ጣእራቸውን እንደ ተጋሩ ፥ ሙታኖቻቸውን አብረው እንደ ቀበሩ ሁሉ ፥ አሁንም ደግሞ ተፈጥሮ ፊቷን ከመለሰች የተስፋ እንጐቻቸውን አብረው መጋገራቸው የማይቀር ነው ። የሰው ሕይወቱ ከሰው ጋር ነው ። ሌጣ ነፍሱን ከሆነማ መኖሩንስ ማን ያውቅለታል ! 
	ሙሔ ፥ ከበደና የሙሔ አደራ ልጅ ያይኔ አበባ ፥ ክረምቱ ሊጋመስ ሲቃረብ ከደሴው መጠለያ ተሰናብተው ወጡ ። ከበደ ሐይቅ ከተማ ተመላልሶ የአንድ በሬ መግዣ መቶ ሃምሳ ብርና ሃያ አምስት ኪሎ እህል አፍኝቷል ። ለመሰከረለት የወርጠያ ምስለኔ ሃያ ብር ከፍሎ መቶ ሠላሳው ተርፎታል ። ሙሔ በበኩሉ ይህንን ያህል አልቀናውም ነበር ። መጀመሪያ ፥ 《የወርጠያ ነዋሪ ነኝ ብየ በሐሰት አስመስክሬ ገንዘብ አልወስድም ፥ ለሐሰት ምስክሬ ምስለኔም ጉቦ  አልሰጥም》እያለ ሲያቅማማ ቆይቶ ከበደ ብር ቋጥሮ  ሲመጣ ቆጨውና እያዘገመ ቢሄድ ፥ ለበሬ መግዣ የተመደበው ገንዘብ አልቆ አገኘ ።
	《ለጥቂት ፥ ከሁለት ቀን በፊት ቢመጡ ኖሮ》አለችው የዕርዳታ ሰጪው ድርጅት ሠራተኛ ።
	《አዬ ፥ መቼም እሱ ለእኔ ባይለው ነው》በማለት አንገቱን ደፍቶ ሲመለስ ፥ አሳዘናትና በበቅሎ ፈንታ ፥ በተለይ ከተቀመጠው ስንዴ ሠላሳ አምስት ኪሎ ያህል ሰጠችው ።
	የእህሉን ሸክም ለሦስት ተካፍለው ፥ በአረብ ገንዳ በኩል አድርገው በሸዋ በር ሲዳፉ ፥ ከመጠለያው ለቁርስ የተሰጣቸውን ቂጣ ቀማመሱና ባዶ በሆነ ልብ ፥ ባልተቻኰለ እርምጃ የሐረጎን ቁልቁለት ተያያዙት ። ምን ያስቸኵላል ? የት ለመድረስ ? ምንስ ለማግኘት ? ሙሔ ባዶ እጁንና ሦስት እራሱን ከቤቱ ወጣ ። ከዘይኔ ጋር ወደ ደሴ የዘለቁት በዚህ ዳገት በኩል             



ነበር ። አሁን ደግሞ ፥ ከጥቂት እህል በቀር ባዶ እጁንና ብቻውን እየተመለሰ ነው ። ታዲያ ምን የሚያቻኵል ነገር አለ 
	ሆኖም የኮምቦልቻን መዳረሻ ሲቃረቡ ፥ ሙሔ ከእግሩ ፈጠን አለ ። በዚያ በደከመ ሰውነቱ እንደ መሮጥም ቃጣው ። ልቡ በኃይል ይመታ ፥ ስሜቱ ይቅበጠበጥ ጀመር ። ከሁለት ተከፍሎበት . . . . 
	《ኧረ ቀስ ፥ ልባችን ይፈርሳል !》አለ ምክንያቱን ያላወቀው ከበደ ፥ ከኋላ እየተከተለ ። ሕፃን ልጁን ከሰው ዘንድ እንደ ተወው ሙሔ የነገረው ቢሆንም ፥ የት ቦታና በምን ዓይነት ውለታ እንደተወው ግን አያውቅም ነበር ። 
	ሙሔን እንደ መሮጥ የሚያደርገው የልቡ ከሁለት መከፈል ነበር ። ባንድ በኩል ልጁን የማየት የመሳም ፥ ለሀጩን በከንፈሩ እየዳበሰ የመጥረግ የአባት ጕጕት እንደ ብርቱ መገነጢስ ይስበዋል ። በሌላ በኩል ፥ እንግዲህ አባት ላትሆነው ላታሳድገው ፥ አባቱ መሆንክን ስንኳ ላትነግረው የምን ጭንቀት ማብዛት ነው ? የሚል ደወል በአእምሮው ውስጥ እያቃጨለ ፥ ሳያይ ሳይገላመጥ ያንን ቤት በሩጫ ለማለፍ ይከጅላል ። ከቤቱ ፊት ለፊት ሲደርስ ግን ሳይታወቀው ከመሬቱ ጋር እንደ ተቸከለ ቀጥ ብሎ ቆመ ።
	《ምን ነካህ አይዋ ሙሔ ? 》ከበደ ከአጠገቡ ቆሞ በመገረም አስተዋለው ። የሙሔ ዓይን ደግሞ የተተከለው ከመንገድ ዳር ባለችው ቤት የተዘጋ በር ላይ ነበር ።—ልጁን የት ወሰዱት ? እነሱስ የት ሄዱ !? መሸታ ቤት በቀን አይዘጋም— ጥሎላቸው ከመሄዱ በፊት አድሮበት የነበረው ጥርጣሬና ሥጋት ሁሉ እንደገና መጣበት ። እንደ ስቅታ ጕሮሮውን ተናነቀው ። ዓይኑ በእንባ ሲጋረድ ቤቱ ደብዘዝ አለበት ። እንዳይታወቅበት ፊቱን መለስ አድርጎ ሽንቱን እንደሚከፍል ከአውራ መንገዱ እየወጣ ፥《እኔ ከዚህ የምጠይቀው ሰው ስላለኝ እቢያሳው ጠብቁኝ》አለ ፥ በተሰባበረ ድምፅ።
	《ከዚሁ የማንቆይህና አብረን የማንሄድ ?》
	《ግድ የለም ቀስ እያላችሁ አዝግሙ ። እደርስባችኋለሁ ።》
	ግን አልደረሰባቸውም ። አንድ ሰዓት ፥ ሁለት ሰዓት ፥ ሦስት ሰዓት ጠብቀው ወደ ተዉበት ቦታ ቢመለሱ ከድንጋይ 






ላይ ተቀምጦ ሲያለቅስ አገኙት ። ጩኸት በሌለበት ፥ አንጀት በየሚያኰማትር ጥልቅ ኀዘን ተጨምድዶ ዕንባው ብቻ ይረግፋል ።
	《ልጄን የት እንዳደረሱት አላውቅም》አለ ቀና ብሎ በመማጣን ።
	《እነማን ?》
	《የዚያ ቤት ሰዎች ። ለእነርሱ ነበር የሰጠኋቸው ።》ቤቱን ለማየት የፈራ ይመስል ወደ ሌላ በኩል ዘወር እንዳለ አንድ እጁን ዘርግቶ አመለከተ ።
	《ጠይቃቸዋ !》አለው ከበደ ። ሙሔ ያላየው ነገር አንገቱን ደፍቶ ሲያለቅስ ሴትዮዋ ከሄዱበት ተመለስው የቤቱ በር የተከፈተ መሆኑን ነበር ።
	ሴትዮዋ ሲያዩት ተርገበገቡ ። የሚሆኑት ጠፋቸው ። ቅራሪም ፥ ምግብም በአንድ ጊዜ ለማቅረብ እየተንደፋደፉ ፥《ወይ የእግዜር ነገር ? እንደገና በሕይወት ለመተያየት አበቃን ? ለመሆኑ እንዴት ዘለቁት ? መቼም ላያስችል አይሰጠው ይባላል ። ሴት ልጅዎስ ደህና ናት ? ይሄ ችግር ስንቱን አለያየው ?》ሙሔ ግን ሰላምታቸውንም ሆነ ጥያቄያቸውን አያዳምጥም ነበር ። ሐሳቡ ያለው ከራሱ ጥያቄ ላይ ነው ። ከመጋረጃው ጀርባ አልጋውን ፥ በበሩ በኩል ውጭ ውጭውን በዓይኑ ማተረ ። የለም ። ጆሮውን አንቅቶ አዳመጠ ። የልጅ ድምፅ አይሰማም ።
	እህል ከመቅመሱ በፊት አላስችለው አለና ፥ አፉ ስቶ ፥《ልጄሳ?》እንደ ማለት ቃጣውና ፥ መለስ አድርጎ《ልጁሳ》ሲል ጠየቀ ።
	《ተንዳሆ ሄዶአል—ከእናቱ ጋር ።》በሥጋት ተመለከቱት ። 
	《ምነው በደህና ?》
	《በደህናም ነው ፥ በደህናም አይደለም ።》ሙሔ ደንገጥ ማለቱን ተገነዘቡና መለስ አድርገው ፥《እናትና ልጁስ ደህና ናቸው》አሉ  ።
	《እህስ ?》





	《የልጄ ባል አርፎአል ።》 
	ሙሔ ከንፈሩን በመምጠጥ ኀዘኑን ገለጠ ። በሆዱ ግን አንድ ዓይነት የተስፋ ደስታ ተሰማው ። ከመሠረቱ ልጃቸው አድርገው ከናካቴው ለመውሰድ የፈለጉት የልጃቸው ትዳር እንዲጠና ነበር ። አንዲት ልጃቸው ፀንሳ እያስወረዳትና ልጅ እየሞተባት ስላስቸገራት ፥ የሙሔን ልጅ ወስዳ ባሏን ልጅ ወለድኩልህ ማለት ማጨበርበር መሆኑ ያን ጊዜ ቢሰማውም ምርጫ አልነበረውም ። ልጁ በረሃብና በእንግልት ከሞት አፋፍ ደርሶ ነበር ። የልጃቸውን ጋብቻ የሚያጸና ፥ የልጁም ሕይወት የሚተርፍ ከሆነ መቼስ ምን ይደረግ አለ በልቡ ። አሁን የተታለለው ባል ከሞተ ልጁን መልሶ መውሰድ ይችላል ። እርግጥ ሕፃን ልጅ ማሳደግ ቀርቶ የራስንም ሕይወት ማቆየት አሁንም ችግር ነው ። ግን ክረምቱን እንደ ምንም ከዘለቁ ምንም አይሉ ። ያይኔ አበባም እንደ እኅቱ ሆና መያዝዋ አይቀርም ።
	《ብዙ ጊዜ ሆነው ከአረፈ ?》ሲል ጠየቀ ፥ ለተስፋው ተጨማሪ ፍንጭ የሚያገኝ መስሎት ።
	《አርባው አለፈ ።》
	《ምን ሆኖ  ሞተ ?》
	《በአደጋ ፥ በፋፍሪካ አደጋ ።》
	《እነሱ ታዲያ ብቻቸውን ከዚያ ምን እያደረጉ ነው ? ሐሩሩኮ አይቻልም》አለ ሙሔ ፥ የልጁ በሐሩር መሠቃየት በሐሳቡ እየታየው ።
	《የአባትየውን ገንዘብ ለማሳወጣት ነዋ》ሲሉ መለሱለት ።
	《የምን ገንዘብ ?》እንቆቅልሽ ሆነበት ። በነገር ተመስጠው ከውጭ የሚጠብቁትን እነከበደን እረረስቷቸዋል ። ምግቡንም ገና አልቀመሰም ።
	ዘርዝረው አስረዱት ።《ልጅዎ ባላገድ ሆኖ ፥ ልክ እናንተ እንደ መጣችሁ ሰሞን ፥ የልጄ ባል ቋሚ ሆኖ በጥጥ መዳመጫው ፋፍሪካ ውስጥ ተቀጠረ ። መቼም እንዲህ አይመሰልዎት ባለሙያ ነበር ። ዓራ መፍታት ቢጠላ ነው እንጂ ጦር






ሠራዊት ያገለገለበት ጡረታ አለው ። የሻምበል ባሻ ። ኮሪያ ዘምቶ ቆስሎ ነው የወጣው ። በሐኪም ትዕዛዝ ። ታዲያ ማማረር አይሁንብኝ እንጂ ፥ የእሱ ነገር ሁሉንም አሟልቶ አያድልምና ኑሮአቸው ደህና መደላደል ሲጀምር መልሶ ጉድ አረገን ። 》ሴትዮዋ ንግግራቸውን ከመቀጠላቸው በፊት ሁለት ሦስት ጊዜ ከንፈራቸውን በአዘኔታ መጠጡ ።《አደጋው የደረሰው የመዳመጫው ፋፍሪካ ኮረንቲ ተበላሽቶ ነው አሉ ። ፋፍሪካው ተበላሽቶ በሚደርሰው አደጋ ሠራተኛ ሲጐዳና ሲሞት ደሞ ፋፍሪካው ካሣ ይከፈላል ። ካሣውም ጠቀም ያለ ነው ፥ ነው የሚሉት ። ይኸውልዎት ፥ ለጋብቻቸው የወረቀት ፊርማ ባይኖርም ፥ የወለደችለት ሚስቱ መሆንዋን ፥ ልጁም ልጁ እንደሆነ መቀበሉን አስመስክራ ፥ እስኪበየንላት ከዚያው ሆና መጠባበቅ ላይ ናት ። ከጡረታም ከካሣውም የራስዋንም ፥ የልጁንም ድርሻ ማግኘቷ አይቀርም ። አሁን አስተባባሪ ኮሚቴ የሚባለው ከመጣ ወዲህ ደግሞ ሰው ሁሉ እየፈራ ነው ። ዳኛው ቶሎ ይፈርዳል ፥ የፋፍሪካው አለቃም ፥ በተለይ ጦር ሠራዊት ነበር ከተባለ ፥ ለመክፈል አያንገራግርም ነው የሚሉት ሰዎች ። ይኸው ነው ነገሩ ፥ እንደ አጋጣሚ በሌሉበት የመጡት ።》
	《እናእና》ሙሔ መላሱ ተሳሰረበት ።《እና ፥ ልጄ ፥ ማለቴ ልጁ ፥ የሰውየውን ካሣም ፥ ጡረታም እየበላ ሊያድግ ነው ማለት ነው ?》
	《እህሳ ! ለእኛም ሁሉ ተረፈን እንጂ ።》ሴትዮዋ የሙሔን ሁናቴ ሲመለከቱ ትንሽ ስቅቅ አሉ ።《ወይስ ሐሳብዎን የመቀየር ፍላጐት አለዎ ? መቼስ ልጄን ስጡኝ ካሉ በግድ አናስቀረው ። መቼም በዕድላችን ማዘን ነው እንጂ ። የሌላ ሰው ልጅ መሆኑን ካወቁ...》ሴትዮዋ ለመጨረስ የፈሩ ይመስል ንግግራቸውን አንጠልጥለው ተዉት ።
	ሙሔ ስሜቱ ተወራጨ ። ተበሰጫጨ ። ምን ዓይነት የሕይወት ዕድል ነው ? እሱ ራሱ የሚያቀምሰው አጥቶ አሳልፎ ለሌላ የሰጠው ልጅ የእንጀራ ማስገኛ ሆነ ።《እዲያ ! አንዴ ቃል ገብቼ ። የተናገሩት ከሚጠፋ የወለዱት ይጠፋ ተብሏል》በማለት ሙሔ ሐሳቡ እንዳይወላውልበት በመጣ




ደፍ ተነሥቶ  ወጣ ። እህሉንም ሳይቀምስ ። የመንፈስ ባዶነት ፥ የመንፈስ ጭርታ ጭርታ ተሰማው ።
	የቆሬ ቀዬም ጭር ብሎ እንደ ሸኛቸው ፥ ጭር ብሎ ተቀበላቸው ።




፯

	ከስደት ተመልሶ ፥ ሀ ብሎ እንደ ገና ኑሮ ለመቆርቆር መሞከር ስደት ከመሄድ ያላነሰ ጽልመተ ሕይወት ነው ። ከየት ፥ በምን እንደሚጀምር ፥ ምኑ ከምን እንደሚያያዝ ውሉ ይጠፋል ። ሙሔና ከበደ ምን እንደሚያደርጉ ግራ ገብቷቸው ሁለት ቀን ያህል ዝም ብለው ከቀዬው ጋር ተፋጠጡ ። መሬቱ አለ ። ዝናሙ ደህና ይጥላል ። ግን በምን ይታረሳል ? እርግጥ በምኑም በምኑም መሬት ተጭሮ ለመስከረም መዝለቂያ ጐመን ማግኘት ይቻላል። ነገር ግን በተጋመሰ ክረምት በዶማ ታርሶ የዓመት ቀለብ አመርታለሁ ማለት ዘበት ነው ። በሰፈሩ ደግሞ አንድም የቀንድ ከበት አይታየም ። ከእነርሱ ሌላ ጢስ የሚጤስባቸው ሌሎች ሁለት ቤቶች ብቻ ናቸው ። ከአንዲቷ ጐጆ አንዲት በዕርዳታ ያገኝዋትን እህል እየቀማ እንደ ሙሔ ብዙ ሆኖ ወጥቶ አንድ ራሱን የተመለሰው የቢልልኝ ነው ። በተአምር አንድ አህያ ተርፎታል ። 
	ከበደ ለረጅም ጊዜ ካወጣ ካወረደ በኋላ ፥《ለምን ፈረስ አንገዛም?》ሲል ሙሔን አማከረው ።
	《ምን ልንሠራበት ?》
	《ልናርሰብት ነዋ !》
	《በፈረስ ?》ሙሔ ሳቅ ቃጣው ።
	《አዎ ! አንዴ ጐዣም የሄድሁ ጊዜ አቸፈር በፈረስ ሲያርሱ አይቻላሁ ። ታዲያ መቶ ሠላሳ ብር አንድ በሬ ስንኳ አይገዛ ።》
    


	《ታዲያ በአንድ ፈረሰስ ልታርስ ኖሯል ?》ሲል ሙሔ ቀለደበት ።《ደግሞ በዚህ ቆላ ፈረስ አንድ ቀንም አያድር ። ባንደፍታ ንድፍት ነው የሚከነብለው ።》
	ከበደ አሁንም ጥቂት አሰበ ።《ለምን ከአያ ቢልልኝ አህያ ጋር አንጠምደውም ?》
	ሙሔ ሳይወድ ነገሩ በግድ አሳቀው ። አህያና ፈረስ ባንድ ተጠምደው ሊያርሱ ? ጉድ ነው ! ተረት—ተረት ነው—《ኦሆሆ! ኦሆሆ! የፈረሱ ሲገርመኝ አህያ አከልክበት ! አታመጣው የለህ !》
	《እንዲያውስ ሳይስማሙ ይቀራሉ ? የበቅሎ ወላጆች ባልና ሚስት ናቸው》አለ ከበደ በበኩሉ በመቀለድ ።
	ነገር ግን ጭንቀት ጉምን ያስቧጥጣልና ሊሞክሩት ተስማሙ ። ቦናው የወጣ አንድ አጋሰስ በሰማንያ ብር ተገኘ ። በሃያ ስምንት ብር አንዲት ሽል የያዘችና አንዲት ጠቦት ፍየሎች ተገዙ ። የተረፈው ብር ለመጣባበቂያ ተቀመጠ ።
	ፈረስና አህያ ማጣምዱ ራሱን የቻለ አንድ ትንግርት ነበር ። አህያ ቁሞ ልራግጥ ሲል ፈረስ አግድም ልሸምጥጥ ይላል። አንዱ ወደ ቀኝ ሲስብ ሌላው ወደ ግራ ይዞራል ። አህያ ለምለም ሳር ካገኘ አቀርቅሮ ወይ ፍንክች ይላል ። በዚህ ላይ የአህያና የፈረስ ቁመት አልመጣጠን ብሎ ቀንበር ወደ አህያ ትከሻ ላይ ሲያደላ ማረሻው ሰያፍ ይንሻፈፋል ። ግን ሁለቱም እንስሶች ገራም ኖረው ፥ በጥቂት ቀናት ውስጥ አለማምደው ፥ ሦስቱም እየተጋገዙ ትልም ማውጣት ቻሉ ። ክረምቱ ግፍቶ መሬቱ ርሶ ስለ ነበር ለማረሻ እምብዛም አላስቸገረም ። ብዙ ጊዜ አንዱ እርፍ ሲይዝ ፥ ሌላ ሰው ከፊት ሆኖ አህያና ወይም ፈረሱን መሳብ ነበረበት ። አሮጊቷ ሳይቀሩ በአገኙት መሳሪያ ይቆፍራሉ ። በዚህ ዓይነት የአራቱም ማሳ ዘር ቀመሰ ።
	መስከረም ላይ ጐመን ደረሰላቸው ። ከአንዳንዱ ጓሮም ከስንት ዓመት በፊት ከወዳደቀ ፍሬ ዱባ አፍርቶ ተገኘ ። ጠል ካገኘች መሬት የሰጧትን አታስቀር! ምነው ፥ ጭቃ ሹሙን ምስለኔውን ፥ ገዢውን ጉልተኛውን እንደ ተባረከችው መሬት ቢያደርጋቸው?



	በዚህ ጊዜ ሁሉ ፥ እንደ ድፍን ኢትዮጵያ እንደ ድፍን ወሎ ፥ የአልጋ መናጋት ወሬ በተለያየና በተዘበራረቀ መልክ በቆሬ ቀበሌም ተዳርሶ ነበር ። ግን እስከዚህም የተጨነቀበት አልነበረም ። ወሬው የሚነሣው እንደ ዋዛ ነበር ።
	—ኧረ እናንተ የራስ አሊ ወሌ ቅምጥሎች እኮ ታሰሩ አሉ ።
	—ይበቃቸዋል በልተዋል ።
	—አዲሳባ ምድረ መኳንንት አልተረፈም አሉ ፥ ከርቸሌ ገባ።
	—እ ዛዲያ ምን አሳሳሰበህ? 
	ምን አዲስ ነገር ሆነና? እንደ ሙሔ ፥ እንደከበደ ፥ እንደቢልልኝ የመሳሰሉትን ባተሌዎች ለጊዜው የሚያሳስባቸው ፥ የሚያስጨንቃቸው ለሕልውና ብቻ የሚያደርጉት ትግል ነበር ።
	በሕልውናቸው ፥ በኑሮዎቸው ላይ ከፍተኛ ለውጥ የሚያመጣ ማዕበል የተነሣ መሆኑን ግን አላወቁትም ።



፰

	ፀደይ ገብቶ ሰማዩ ከዳር እስከ ዳር ገለጠ ። ቀዝቀዝ ያለ የመስከረም ፥ የጥቅምት አየር ነፈሰ ። እሸት ተቀምሶ የገበሬ ዓይን በተስፋ የሚያየው አዝመራ ሁሉ ጐመራ ። ደፍርሰው ሲያጓሩ የከረሙት ወንዞች ኩል እየመሰሉ በእርጋታ ፥ በሹክሹክታ መስሰስ ጀመሩ ። አገር ምድሩ በአዝመራ መዓዛ ታጠነ። ያለቀው አልቆ ፥ የተረፈው እንደ ምንም አዲስ ኑሮው አቆጠቆጠ ። የመስቀል ወፍ ስትሄድ የሚመጣው ፥ ጉልተኛ ምስለኔ ባላባት ዘንድሮስ ያሰልስ ይሆን? የሚል ሥጋትም አብሮ በቀለ ።
	ደርጎች የሚባሉ ፥ እንግዳ ነገር እየሰበኩ ፥ አዲስ ዜና እያበሠሩ ወደ ገጠሩ መዝለቅ ጀመሩ ። ሙሔ ከበደና ቢልልኝም ንጉሥ ያወረዱትን ደርጎች ለማየትና ሲናገሩ ለመስማት ከሚሴ ከተማ ወጡ ። የከተማው ሰውና የአካባቢው ገበሬ ሁሉ ከገበያው ላይ ተሰበሰበ ።





  
	እንደ አውቲስታ ፥ እንደ አውታንቲ ፥ ካቶሞቢል ጣሪያ ላይ ወጥተው ብዙ ይናገራሉ ። ብዙ ሰው ግን የሚናገሩትን ከማዳመጥ ይልቅ በመገረም ይመለከታቸዋል ። ስንኳ ንጉሥ የጣሉ የአንድ ፊት አውራሪ ጦር ድል ያደረጉም አይመስሉ ። የሚናገሩት ሁሉ ባይገባቸው ፥ አልፎ አልፎ የሚያዝላቸው የባተሌን ልብ ፥ የመከረኛን አንጀት ይነካል ።
	—ከእንግዲህ ወዲያ ማንም ሰው የአስተዳደር በደል አይፈጽምበትም ፤ የፍርድ መጓደል አይደርስበትም ።
	የአድናቆት ድምፅ ያተማል ።
	—ከእንግዲህ ወዲህ ፥ ኢትዮጵያ አገራችን ፥ የመላ ሕዝቦቿ ስከሆነች ፥ ተባብረን ፥ ተሳስበን ፥ እናሳድጋታለን ። ኢትዮጵያ ትቅደም ! 
	አሁንም የደስታ ሁካታ ያስተጋባል ።
	—በኢትዮጵያ ትቅደም ፍልስፍና መሠረት ፥ የወሎ ረሃብ ፥ የወሎ እልቂት ወደ ፊት እንዳይደገም እንጥራለን ።
	ከሴቱ ወገን ዕልልታ ይቀልጣል ።
	ከፊሉም የሞተበትን እያስታወሰ ዕንባ ያቀራል ።
	—ጊዜያዊ ወታደራዊ አስተዳደር ደርግ ዛሬም ነገም የቆመው ለኢትዮጵያ ሕዝብ መልካም ኑሮ ስለሆነ ፥ ጥቂቱ በቁንጣን ሲወጠር ብዙኀኑ በረሃብ የሚሠቃይ መሆኑ ይወገዳል ። 
	ጭብጨባና ሹክሹክታ ይደባልቃል ።
	ጥያቄዎች ይቀርባሉ ፡
	—ምስለኔዎችንና ጭቃ ሹሞችን ምን ልታረጉዋቸው ነው
	—ታገሡን አስፈላጊውን መንገድ እንፈልግላቸዋለን ።
	—ይልቅስ ጐተራ የሚያሟጥጥብንን ይህንን ባለባት አንድ በሉን ።
	—ለሁሉም ታገሡን ።
	—ታግሠን ታግሠንማ አጥንታችን ወጣ !
	የቅሬታ ማጉረምረም ይሰማል ።




	በተለይ ብዙ ሰው በቀላሉ ሊገባው ያልቻለው የዘማቾች መምጣት ጉዳይ ነበር ። የምን ዘማች? እንደ ቀድሞው በየጢስ እየተከታተለ ፥ መሶብ የሚገለብጥ ፥ ድስት የሚደፋ የመሰላቸው ብዙዎች ነበሩ ።
	—ምን ሊያረግ ነው ዘማች የሚመጣብን?
	—ሊያስተምራችሁ ፥ ሊረዳችሁ ።
	—ምን ሊያስተምረን
	—የሚበጃችሁን ማንኛውንም ነገር ፥ ማንበብም መጻፍም ።
	—እንግዲህ እኛ ተምረን? ይልቅስ ለልጆቻቸን ትምህርት ቤትሥሩልን ።
	—ልጆቻችሁንም ያስተምሩላችኋል ።
	—እሱ መልካም ።
	ዘማቾች የሚያርፉበትን ቤት ለመሥራት ፈቃደኛ መሆኑን በመስማማት እያውካካ ወደየሠፈሩ ተበተነ ።
	ሲመለሱ ከበደ ሲከነክነው የቆየውን ጉዳይ ለመጠየቅ ሰበብ አገኘ ።
	《ይኸው እስከ ዛሬ ቃሌን ጠብቄ ታግሼ ቆይቻለሁ ። አሁን ግን ልጅቷን ስጠኝ》አለው ሙሔን ።
	《ቆይ ምን አስቸኰለህ! ባይሆን መጀመሪያ የበልግ መከር ይለፍ》ሲል ሙሔ መለሰለት ።
	《ይኸው እንደ ሰማነው ዘማቾች የሚመጡ ከሆነ ሴት ልጅ ብቻዋን ናት መባሉ ደግ አይመስለኝም ። የከተማ ወንድ ብዙ የለመደ ነው ።》
	《ቁሜ እየሄድኩ?》ሲል ሙሔ እንደ መፈከር ቃጣው ።
	《ቢሆንም ። ከነገሩ ጦም እደሩ እንደሚባለው ቀላሉ መንገድ እያለ? ባለባል ናት ከተባለ ወንድ ይታቀባል ።》
	《ሁሉ እንዳንተ ልክስክስ ይመስልሃል?》አለ ሙሔ ፥ በቀልድ ግሣፄ ። በሐሳቡ ግን የማይከፋ ጥንቃቄ መሆኑን አመነ ።




	ከጥቂት ቀናት በኋላ ከከበደ ቤት አንዲት ዶሮ ታርዳ ያይኔ አበባ ጨርቆቿን ይዛ ገባች ።
	ሙሔ ቤቱ የባሰውን ጭር ሲልበት ኀዘንና ትካዜ ክፉኛ ተጫነው ። የሞቱትስ ቍርጣቸው ታውቋል ። የጠፉትና የተበተኑት ልጆቹስ? አዲሱ መንግሥት የሕዝብ አለኝታ ነኝ ካለ ፥ በዚህ መከራ የተበተኑትን ቤተሰቦች የሚሰበሰቡበት ዘዴ ቢፈልግ መልካም ነበር የሚል ሐሳብ መጣበት ።

፱

	ከሰኔ ጀምሮ  እስከ ጥቅምት ድረስ ገንፍሎ የተነሣው እንቅስቃሴ እንደ አፍለኛ ሙላት ፥ ግንፍል መለስ በማለቱ የውጭ አገር ጋዜጦች ፥《አዝጋሚው የመንግሥት ግልበጣ》የሚል ቅጽል ያልሰጡትን ያህል ፥ አሁን ከዳር ዳር የሚያደናግር ፥ የሚያተራምስ ፥ የሚያጠያይቅ ፍጥነት ያዘ ።
	—ኢትዮጵያ ወደ ፊት የምትመራበት ፖሊሲ ፥ የኢትዮጵያ ኅብረተሰባዊነት ወይንም ሶሻሊዝም ነው ።
	—የኢትዮጵያ ኅብረተሰባዊነት ፥ መረዳዳት ፥ መተጋገዝ ከሆነ አዲስ ነገር አይደለም ። ወትሮም የሚፈለገው ይኸው ነበር ። ግን ሶሻሊዝምን ምን አመጣው ? በየቡና ቤቱ ፥ በየቤቱ ፥ በየአካባቢው መከራከር መጨቃጨቅ . . .
	—በሃይማኖቶች መካከል ልዩነት ስለማይኖር ፥ የክርስቲያኖችም ፥ የእስላሞችም በዓላት እኩል ይከበራሉ ።
	—እንዴት ተደርጎ ! ኢትዮጵያ የክርስቲያን ደሴት ናት ! እስላም አይሠለጥንባትም ። በየቤቱ ፥ በየቤተ ክርስቲያኑ ፥ በየ አደባባዩ ዱላ ቀረሽ ግጭት . . . 
	—ከዛሬ ጀምሮ የኢትዮጵያ ራዲዮ ጣቢያ በኦሮምኛ ፕሮግራም መጀመሩን በደስታ ያስታውቃል ።
	—ምን ? ኦሮምኛ ? የምን በስም መሸፋፈን ! ጋልኛም በመንግሥት ራዲዮ ሊነገር ! በየመንደሩ የጦፈ ጠብ . . .




	—ከዛሬ ጀምሮ የንግድ ባንኮች ፥ የገንዘብ ድርጅቶችና የኢንሹራንስ ኩባንያዎች በሕዝብ ይዞታና በመንግሥት ቍጥጥር ሥር ተደርገዋል ።
	—ምን ማለት ነው ? መውረስ ማለት ነው ? ሶሻሊዝም የግል ሀብትን ይወርሳል ይባላል ። ግን ልክ ነው የሰውን ንብረት መውረስ ? ክርክር ፥ ምክር ፥ ጥያቄና ጥርጣሬ በየቀየው...
	ይህ ሁሉ ውጥንቅጥ ስሜትና አስተያየት እንደ አዙሪት እየተሽከረከረ የሚከማቸው በዘማቾችና በዘመቻው ላይ ነበር። በብዙ ትግልና ተቃውሞ መካከል የዕድገት በኅብረት የዘመቻ የክተት በዓል ታይቶ በማያውቅ ሁናቴ በአዲስ አበባ ተከበረ ።
	የዘመቻው የደንብ ልብስ የሆነው ካኪ ቆብ ፥ ሸሚዝና ሱሪ ለዘማቹ ልዩ ውበትና ግርማ ሞገስ ሰጥቶት ፥ ግማሹ ኮዳ አንግቶ ፥ ሌላው አካፋ ፥ ዶማ ፥ ማጭድ ይዞ ከዘመቻ መምሪያ ጽሕፈት ቤት በመነሣት በድል ሐውልት ፥ በታላቁ ቤተ መንግሥት በኩል ሲያልፍ ፥ የአዲስ አበባ ነዋሪ ሕዝብ በነቂስ ወጥቶ ተሰናበተው ። መዝሙሩ ፥ ዘፈኑ ፥ ጭብጨባው ፥ ዕልልታው ቀለጠ ። ብዙ ሰው የደስታና የኵራት ሕቅታ ተናነቀው ። ብዙ የደስታ እንባ ፈሰሰ ። የኃይለ ሥላሴን መንግሥት እያወገዙ ፥ ከጸጥታ አስከባሪዎች ጋር እየተጋጩ ባለፉበት አደባባይ ፥《መሄዴ ነው ዘመቻ ፥ መሄዴ ነው ገጠር》እያሉ በመዘመር እጃቸውን በኵራት ሲያውለበልቡ ማየት የደስታ ሲቃ የሚያሲዝ ነበር ።
	በዚህ ስሜት ሥር ግን ሌሎች ስሜቶች ወዲያውኑ ሥር መስደድ ጀመሩ ። አንዳንድ ዘመናይ ወላጅ ፥ ልጁ ከአዲስ አበባ አካባቢ እንዳይርቅበት ይፈልጋል ። አንዳንድ ዘመናይ ወጣት ቡና ቤት ከሌለበት ገጠር ላለመሄድ ይፈልጋል ። የዘመቻው ድልድል ልክ አይደለም—አድልዎ አለበት የሚለው ሐሜት በዚያ ልክ  ይናፈሳል ። በዚህ መካከል ፥ በደርግ ላይ ቂም ፥ —በቀል የያዙ ፥ በደርግ ላይ የተነሡ ሥራ አልፈቱም ነበር ። መዝመት ግዳጅ ከሆነ ወደደም ጠላም አብዛኛው መዝመት ቢኖርበትም ፥ በነገር የተበከለው ፥ በተንኰል የተመረዘው ጥቂት አልነበረም ።



	ለምን እንደሚዘምቱ ፥ ለማን እንደሚዘምቱ የሚያውቁት እንደታረቀኝ ያሉት ደግሞ ፥ የትግልና የመሥዋዕትነት ዓርማቸውን ተሸክመው ተነሡ ።
	ከአዲስ አበባ ለመነሣት አንድ ቀን ሲቀራቸው ቦጋለ ድንገት ከተፍ አለ ። በኅዳር ወር ከተለያቸው አንሥቶ ፥ አይተውትም ፥ ተገናኝተውም አያውቁም ። አውቆ እንደ ሸሻቸው ግልጽ ነበር ። የተቀመጡት በእርሱ ቤት ቢሆንም ፥ ከስንት ወራት በኋላ አሁን መምጣቱ አስገረማቸው ።
	ሰላምታ ከተለዋወጡ በኋላ ፥《ኧረ ለመሆኑ ምን እግር ጣለህ ዛሬ ? እኛማኮ የቤቱን ቁልፍ ለማን እንደምንሰጥ ግራ ገንቶን ነበር》አለው ታረቀኝ ።
	《ልጠይቃችሁ ፥ ልሰናበታችሁ ብመጣ ነውር አለበት እንዴ ? ስለዚህ አመጣጤ ቤት ለመረከብ አይደለም ። እነርሱው ሊቆዩበት ይችላሉ ።》ካሣሁንና ዘይኔን ማለቱ ነበር ።
	《እነርሱም ሂያጆች ናቸው ።》
	《ከእናንተው ጋር ? ዘማች ሆኑ እንዳትሉኝ ?》አለ ቦጋለ በፌዝ ።
	《እውነቱን ለመናገር እኛስ ስንኳ የዘማች ልብስ አልብሰን በማሳፈር ለማጭበርበር አስበን ነበር ስንሳፈር ዝርዝር ስም ስለሚጠራ መልሰን ተውነው ።》
	《የት ነው እነርሱ የሚሄዱት ?》ቦጋለ  ግራ የተጋባ መስሎ ጠየቀ ።
	《ወደ ወሎ ነዋ ! በጀም ከፋም እዚያው ገብተው ከአፈር ጋር እየታገሉ መኖር ይፈልጋሉ ። ባንድ በኩል አይፈረድባቸውም ። አዲስ አበባ ምን አላቸው ? አረረም መረረም ያው የለመዱት ኑሮ ይሻላቸዋል ።》ግን አንተስ አሳብክን አላሻሻልክም? ሲል ማርቆስ ጠየቀው ።
	《ማሻሻል የሚለውን ቃል አውቀህ ያመጣኸው ከሆነ ያከራክራል ። የማንኛችን ሐሳብ የተሻለ ሆነና ነው ። ሐሳብክንአልቀየርክም  ? ማለትህ ከሆነ መልሱ አሉታ ነው ። ለመሆኑ አንተም ታረቀኝም ወሎ ነው የምትዘምቱት ማለት 




ነው ?》የማርቆስ ንግግር ደህና መንገድ ስለ ከፈተለት የቦጋለ አጠያየቅ እንደ ዋዛ ነበር ።
	《ደቡብ መዝመት ከሚፈልጉት ልጆች ጋር ተለዋውጠን ፥ እንደ አጋጣሚ ፥ ከሚሴ ከሚባል ከተማ ወጣ ብሎ በዚያው ቆሬ አቅራቢያ ነው የዘመቻ ጣቢያችን ። ካሣሁንና ዘይኔ ፈንድቀው መሞታቸው ነው ።》ታረቀኝ መልስ የሰጠው ሳይታወቀው ነበር ።
	ተሰናብቷቸው ከሄደ በኋላ ማርቆስ በታረቀኝ ላይ አፈጠጠበት ፥《ምን ማለትህ ነው ?》
	《ምኑ ?》
	《የዘመቻ ጣቢያችንን መንገርህ ?》
	《ምናለበት ?》
	ማርቆስ በአፍንጫው ተነፈሰ ።《ምን አለበት በል ! እንዴት ምንም የለበትም ? ገበየሁ ምን በመሥራት ላይ እንዳለ ታውቃለህ ? ታጥቆ ተነሥቶብናል ። በተለይ ያ ጓደኛው ሽንት ቤት ገብቶ  ከሞተ ወዲህ አንተን ሳያጠፋ እንደማይጠፋ ፥ እየዞረ በግልጽ ነው የሚያወራው ።》
	《እና ?》የታረቀኝ አነጋገር የረጋ ነበር ።
	《የወሎ ባላባት የሆነው አባቱ ፊታውራሪ ፋሪስ ደግሞ  ኃይለ ሥላሴ ከሥልጣን ከወረደ ጊዜ አንሥቶ ተሠውሯል አሉ ። እንዲያውም ሸፍቷል ነው የሚባለው ።》
	《እና ?》
	《እንደሚሰማው ጭምጭምታ የመሬት ይዞታን የሚያሻሽል አዋጅ ከወጣ ደግሞ ፥ እኛ የምንጋፈጠው እንደ ፋሪስ ከመሰሉት ባላባቶች ጋር ይሆናል ።》
	《እና ?》
	《ምን እና? እና ? ትላለህ ! 》ማርቆስ በሸቀ ።《አንድና ሁለት ብለህ መደመር ያቅትሃል ?》
	《እስቲ መጀመርያ መሬት ላራሹ ይሁን ። ስለኛ በኋላ እንጨነቃለን ።》ታርቀኝ ነገሩን በማቃለል ትከሻውን ነቅነቅ አደረገ ። ነገር ግን ቦጋለ ከዘመቻ ከቀረና ከእነርሱ ጋር ከተለያየ አንሥቶ የገበረሁ ዋና ደቀመዝሙር መሆኑን ሰምተው ስለ ነበር ጥቂት ሐሳብ ገባው ።  
  	


ምዕራፍ ስድስት
	《 . . . አብዮቱን የሚመራው አቋም መጠናከርና መሪዎችም በአብዮታዊ ሥነ ምግባር የተገነቡ መሆን ስለሚገባቸው ፥ ከአብዮቱ መስመር የሚወጡትና በአሳፋሪ ተግባር የሚገኙ የደርግ አባሎች በማንኛውም ጊዜ ለሕዝብ ተጋልጠው አስፈላጊው አብዮታዊ እርምጃ ይወሰድባቸዋል ። በዚሁ መሠረት ስድስት የደርግ አባሎች ከአብዮታዊ ሥነ ምግባር ውጭ የሆነ ተግባር በመፈፀማቸው በከባድ ማስጠንቀቂያ ፥ በእሥራት ቅጣትና ስድስቱም ከደርግ አባልነት እንዲሰረዙ ተወስኖባቸዋል  . . .》
								ከጊዚያዊ ወራደራዊ አስተዳደር ደርግ 
								          የተሰጠ መግለጫ						

	እንደሚሉት ፥ ዲስኩርና ስብከት ከማብዛቱ በስተቀር ፥ ወይዘሮ ዘርፈሽዋል እያደር ፥《የደርጉን መንግሥት》እስከዚህም የሚያስመርር ሆኖ አላገኙትም ። የመጀመሪያው ድንጋጤ ሲያልፍ ፥ ኀዘኑም ሲረሳሳ ፥ የዘለቃ ወዳጅም ቤተኛ ሲሆን እየተላመዱት ሄዱ ። ባንክና ኢንሹራንስ ቢወረስ ደንታ አልነበራቸውም ። ፋብሪካ ቢወረስ እሳቸው የላቸው ! እንዲያውም የጓደኞቻቸው አውቶሞቢሎች ሁሉ ተወርሰው በሃራጅ ሲሸጡ ፥ የእርሳቸው ፔጆ ብቻ ሳትነካ ስትቀር ፥ የዘለቃ ወዳጅ ለገና ስጦታ ማዳም ሮሽ ሽቶ ሲያመጣላቸው በጣም ተደስተው ነበር ።
	የማናዬ በጡረታ መገለል ስንኳ አላስከፋቸውም ። በለውጥ ሐዋርያው ትዕዛዝ ከእርሱ ጋር ዘጠኝ የመሥሪያ ቤቱ





ሰዎች ጡረታ እንዲወጡ በመደረጉ ፥《ገናኮ አሥር ዓመት ይቀረኛል ። በችሎታም እንደሆነ ከማንም አላንስም》እያለ ማናዬ ሲናደድ ፥《ወቸው ጉድ ! እንግዲህ ቀንድ ልታወጣ ኖሯል ? ባንተ ቤት ጐረምሳ ነኝ ማለት ? ድንቄም ! ይልቅስ ዝም ብለህ እየነገድህ አትኖርም ?》ሲሉ  ወይዘሮ ዘርፈሽዋል ነገሩን አቃለሉበት ። ውስጡን በሆዳቸው ግን ጡረታ መውጣቱ ፥ በዕድሜ ከእርሳቸው የሚያስበልጠው ሆኖ ተሰማቸው ። የጡረታ አበሉም እምብዛም ስለማያወላዳ የበለጠ በእርሳቸው መተማመን ግን እንደሚሆንበት ተስፋ አደረጉ ። ዘለቃ ወዳጅዋን እንደትለምንለት በጠየቃት ጊዜ ፥《በትንሽ ትልቁ የምን ማስቸገር ነው ። ውለታን ቆጠብ አድርጎ መያዝ ነው እንጂ ፥ እንደ ሞኝ እንትን በሆነ ባልሆነው መጣል ምን ይባላል ?》በማለት የተቃወሙትም ስለዚህ ነበር ።
	《እየነገድህ አርፈህ ተቀመጥ አሉት ።》
	《ንግድኮ ከፍተኛ ገንዘብ ይጠይቃል ።》
	《የፈለጋል ።》
	የገንዘቡ ጉዳይ ግን ራሳቸውንም ቢሆን በመጠኑ እያሳሰባቸው ነው ። ለማይሆን ጋብቻ ለዘለቃና ለማስረሻ ሠርግ ብዙ ገንዘብ አፍስሰዋል ። በዚህ ላይ ድርቅ ገብቷል ፥ ሕዝብ ተሰዶአል ተብሎ ከቆሬ መሬታቸው ዓመት ሙሉ ቁና እህል አላገኙም ። ከቀለብ አቅም እየሸመቱ ነበር የከረምኩት ። የረዳቸው የሠንጋ ተራ መሬታቸውን በመሸጣቸው ነበር ። አንድ ደህና ቪላ የማታሠራ አራት መቶ ሃምሳ ካሬ ሜትር ከመሆኗ በቀር ፥ ወሽመጥ ቅድ ሾጣጣ ስለሆነች ዋጋ አጥታ ስትኖር ገንዘቡን መበተን ያማረው አንድ የመርካቶ ነጋዴ ካሬ ሜትሩን በሰማንያ ብር ሒሳብ ገዛቸው ። የፍል ውኃውን መሬታቸውን ግን ጊዜ ይጠብቁለታል ። ዋናውን መንገድ ይዞ ፥ ሠፈሩ በካሬ ሜትር መቶ ሰባ አምስት ብር ደርሶአል ። ሁለት መቶ መድፈኑ ይቀራል ? ለዘንድሮ ነው እንጂ ለከርሞ ስንኳ ብዙ ዕቅድ አላቸው ። ለዘንድሮውም ቢሆን ወሎ እንደገና ታርሶ ተዘርቶ ከርሟል ። ሌላው ቢቀር ለፋሲካ ዓመት በዓል መዋያ የሚሆን ለማምጣት ቅበላውን ውለው ወደ ወሎ ለመሄድ ማሰባቸውን ለዘለቃ ወዳጅ አንድ ቀን በጨወታ ጨወታ ነገሩት ።
	《እንደኔ—እንደኔ መሸጡ ነው የሚሻለው ። ብዙ መሬት ምን ያደርጋል ?》ሲል አማከራቸው ።
 	





	《ምን አለው ብለህ ? ትንሽ እኮ ነው ። አምስት ጋሻ ስንኳን አይሞላም ።》
	《ቢሆንም ይሽጡት ።》
	《ለምን ተብሎ ? የታሰበ ነገር አለ ?》ሲሉ ጠየቁ ።
	ለወትሮው እንደ ጨርቅ የሚተረተረውን ጉራውን እንደ ምንም ገትቶ ፥《ቢሸጡት ነው የሚሻለው ካልኩ አይበቃም ?》በማለት ዘጋ ።
	ወይዘሮ ዘርፈሽዋል ሲከነክናቸው ሰነበት ። ሐሳባቸው ከሁለት ተከፈለ ። ባንድ በኩል ከርሞ ከልማት ባንክ የፈለጉትን ያህል ብድር አግኝተው ፥ ትራክተር ገዝተው ፥ ጭሰኞቻቸውን አሥነስተው ግቢያቸው የማይበቃው ፥ ገበያ የሚያጣብብ እህል በስንት መዓት ትሬንታ ኳትሮ እየተጫነ ሲመጣ ይታያቸዋል ። ማናዬ ጡረታ ከወጣ የእርሻውን አስተዳደር ሙሉ ኃላፊ ሆኖ ቀጥ አድርጎ  ይሠራዋል ። የሚሰጠውን ሰጥቶ ከዚያች ሚስቱ ጋር ማለያየት ብቻ ነው ። የሰው ልጅ ልቡ ከሁለት ቤት ከተከፈለ አይረባም ። አባካኝ ብስክስክ ነው የሚሆነው ።
	ሌላው ጥርጣሬ ደግሞ  አለ ።—ወዳጃችን ለምን ሽጪው ሲል መከረኝ ? ነገር ቢኖር ነው ። ግን ምን ነገር ሊኖር ይችላል ? እንኳን እኔ ሽህ ጋሻ ያላቸውም አልተጨነቁ ። የወይዘሮ ዘዋዬ የአዳው አሥራ አምስት ጋሻ መሬት አለ አይደል ? አምስት ጋሻ መሬት ምንድን ናት ? ግናስ ቢሸጥ ፥ ቢሸጥ ለምን ይሻላል አለ ? እኒህ ደርጎች እኮ ጉደኞች ናቸው ። ብዙ ሰዓት ለብቻቸው ከሐሳባቸው ጋር ሲወያዩበት ሰነበቱ ። ብዙ ሰዓት ለብቻቸው ከሐሳባቸው ጋር ሲወያዩ በት ሰነበቱ ። ጥርጣሬያቸው ሲበረታ የሚገዛም አጠያየቁ ። ግን አንድ ሁለት ሰዎች ለመግዛት ፈቃደኛ ቢሆኑም ዋጋ በጣም ሰበሩባቸው ።
	《እንደወይዘሮ ሸዋዬ የአድአ መሬት ስልሣ ሰባ ሽህ ብር ባልለመንበትም ፥ ጋሻ መሬት በአንድ ሁለት ሽህ ብርስ አልሸጥም ። እንዲሁ በነፃ አልሰጠውም ?》ሲሉ ተቆጡ ።
	በዚህ አኳኋን የወሎ መንገዳቸው እየተላለፈ ቆይቶ የካቲት መጨረሻ ሳምንት ላይ ሰማይና ምድሩን ያደባለቀው ዱብ—ዕዳ ወረደ ። የገጠር መሬት አዋጅ . . .
	ወይዘሮ ዘርፈሽዋልና ሌሎችም ብዙ ሰዎች በመጀመሪያ ራዲዮው እንደ መርዶ ነጋሪ እየደጋገመ የሚለፈ






ልፈወን ማመን አቃታቸው። ነገሩም አልገባቸው አለ ። ከዛሬ ጀምሮ የሕዝብ ሆኗል ማለት ምን ማለት ነው ? ካልተሸጠ ካልተለወጠ ምኑን የሕዝብ ሆነው ? አሥር ሄክታር መሬት ምን ያህል መሆኑ ነው ? ሩብ ጋሻ ? እንደ መቃብር ቦታ ሦስት ሦስት ክንድ ቢያደርጉት አይሻልም ?
	በበነጋው የአዲስ አበባ አደባባዮችና መንገዶች በሰልፈኛ ተጥለቀለቁ ። ጭፋሮው ፥ ሆታው መዝሙሩ ቀለጠ ። 
		ዋይ ዋይ ባላባት ፥
		ዋይ ዋይ ባላባት ፥
		እንግዲህ ቀረ ሳይሠሩ መብላት ።
		ዋይ ዋይ መኳንንት ፥
		ዋይ ዋይ መሳፍንት ፥
		እንግዲህ ቀረ የአገልግል ፍትፍት ።
		ዋይ ዋይ ባላባት ፥
		ከእንግዲህ ቀረ ሙክት ማስጐተት ።
	ወይዘሮ ዘርፈሽዋል የባሰ ያበሸቃቸው የሕዝቡ እንዲህ መሆን ነው ። አደባባይ ወጥተው አላዩትም ። ራዲዮው የሰልፉን ወሬ ከጭፋሮው ጋር ሲያስተላልፍ ፥《ስድቡን ደግሞ እስቲ ምን አመጣው ? እሱ ቆሎ ያረረበት እንደሆነ የሰው ልጅ ለምን ፍትፍት በላ ብሎ ስድብ አለ ? ዝጉልኝ እሱን ራዲዮ አታደንቁሩኝ》ሲሉ ጦፉ ።
	ይህም ሆኖ  ጨርሰው ተስፋ አልቈረጡም ነበር ። የዘለቃ ወዳጅ አውቶሞቢላቸውን ፥ እንዳስቀረላቸው ፥《ቢሸጡ ይቻላል》ሲል እንደ መከራቸው ፥  አሁንም አንድ ዘሬ ይፈልግላቸዋል ። እሳቸውም በበኩላቸው ሕዝብ የሚያበጣብጥ እንደዚያ ያለ ስሕተት ወደፊት ደርጎች እንዳይደግሚ አንዳንድ ምክር ይሰጡታል ።
	ሰውየው ግን ለዘለቃ በቴሌፎን ስንኳ ሳይደውልላት ብዙ ሳምንታት አለፉ ። በመጀመሪያ ወይዘሮ ዘርፈሽዋል ፥《ዓይናችንን ማየት ቢያፍር ነው ። ንዴታችን እስኪበርድ ድረስ በማለት ይሆናል》የሚል ግምት አደረባቸው ። ከሳምንት በኋላ ትክክለኛውን  ምክንያት ተረዱት ።《ከጊዜያዊ ወታደራዊ አስተዳደር ደርግ የተሰጠ መግለጫ !》የአድማጭ ሁሉ ጆሮ  

					  

  


ወደ ራዲዮው አቆበቆበ ። ደግሞ ምን አዲስ ነገር ሊመጣ ይሆን ? መግለጫው ፥ የደርግ አባሎች ፥ ‘‘የኢትዮጵያ ትቅደም’’ን ዓርማ ይዘው ሲነሡ ፥ የገቡትን ቃል ኪዳንና የፈጸሙትን መሐላ ከአተተ በኋላ ፥ አንዳንድ የደርግ አባሎች ግን ይህንን ቃል ኪዳናቸውን ዘንግተው ወራዳና ልክስክስ ጠባይ ማሳየታቸውን ዘርዝሮ ፥ ከፍተኛ የእርማት ቅጣት እንዲሰጣቸው መወሰኑን አስታወቀ ። ስማቸው ከተጠራው አንዱ የዘለቃ ወዳጅ ነበር ።
	የወይዘሮ ዘርፈሽዋል ዘርፈሽዋል ተስፋ ድንገት እንደ ተንሰራራ ድንገት መልሶ  ሟሸሸ ። የተገላቢጦሽ ዘለቃ አጽናኝ ሆነች ።《እኔኮ ለሰውየው እስከዚህም ፍቅር አልነበረኝም》አለቻቸው በማቃለል ።
	《ቢሆንስ ልጄ ፥ በዚህ ክፉ ቀን አንድ ሁነኛ ሰው መያዙ መጥፎ አልነበረም ።》
	《ታዲያ ሌላ መፈለግ ነዋ ! 》ወዲያው ከሐሳቧ እያወጣችው ።
	ወይዘሮ ዘርፈሽዋል የፈሩት አልቀረም ። ማናዬ አንድ ቀን መኪናዋን ይዞ በእግሩ ተመለሰ ። 
	《ወሰዱዋት》አለ ከንፈሩን እየተንቀጠቀጠና ግንባሩ ላብ ችፍፍ ብሎበት ።
	《ምኗን ?》
	《መኪናዋን!》
	《ማ?》ሲሉ ወይዘሮ ዘርፈሽዋል ጣሪያ በሚሰነጥቅ ጩኸት ጠየቁ ።
	《ወታደሮች ።》
	ወይዘሮ ዘርፈሽዋል ዓይናቸውን አፈጠጡበት ።
	《መብራት ላይ ትራፊክ ቁም አለኝና ሊብሬ ጠየቀኝ ።》ማናዬ ከንፈሩን በላ ።《አውጥቼ አሳየሁት ። ከዚያም ከማስታወሻ ደብተሩ ጋር አመሳከረና የመንግሥት ንብረት ስለሆነች ገቢ ትሆናለች ሲል ፖሊስ ጣቢያ በር ቍልፉን ተቀበለኝ ።》





	《እና መኪናዬን አስረክበህ መጣህ ?》ወይዘሮ ዘርፈሽዋል ሲንቆራጠጡ ክፍሉ የጠበባቸው መሰሉ ።
	《እኔ ምን አስረክባቸዋለሁ ። እነርሱው ወሰዱዋት እንጂ ።》
	《እና ፥ ዝም ብለህ ሰጥተሃቸው መጣህ ?》
	《ታዲያ ምን ማድረግ እችላለሁ ?》
	《አዎ ! እውነትክን ነው ። ምን ማድረግ ትችላለህ? ወኔ ያለው ወንድ ያለመኖሩን ዘንግቼው ነው ።》
	ከዚያ ቀን ጀምሮ ንዝንዙን ተያያዙት ።《አንተ ምን ገዶህ ! መሬት አልተወሰደብህ ፥ መኪና አልተነጠቅህ ?》እያሉ ነጋ ጠባ መብሰክሰክ ሆነ ።
	ማናዬ ፥ ከእርሳቸው መሬትና መኪና የበለጠ ዕድል ያመለጠው መሆኑን  አያውቁም ። ውስጥ ውስጡን እያረረ ለማንም ያልገለጸው ምሥጢር ነበር ።
	ማናዬ ከመዝገብ ቤት ተራ ጸሐፊነት አንሥቶ እስከ ዲሬክተርነት ድረስ በአገር አስተዳደር የርስት ክፍል ከአሥራ አምስት ዓመት በላይ ሲሠራ ፥ የማን መሬት የት እንደሆነ ፥ ጥሩ መሬት የት እንደሚገኝ ፥ በደን የተሸፈነው ፥ ጠፉ ፥ ለምጠፉ ፥ ለሙ የትኛው እንደሆነ ከመዝገበ ቃላት ያላነሰ ዕውቀት አከማችቶ ነበር ። አምና የካቲት ከመፈንዳቱ በፊት ፥ የስም ሞክሼው የሆኑት የቀድሞው ባለ ሥልጣን ሦስት ጋሻ መሬት ከንጉሡ አስፈቅደው ከርስት ክፍል ማዘዣውን በማስወጣት ላይ ነበሩ ። በአሰቦት ወረዳ የተጠቀሰው መሬት የደን መሬት መሆኑን ማናዬ ያውቅ ነበር ። ብዙዎቹ ባለ ሥልጣኖች የሚያደርጉት ነው ። የእርሻ መሬት ነው ብለው የደን መሬት ይቀበሉና ደኑን በመቶ ሽህ ብር ይቸበችቡታል ። በመሠረቱ የደን መሬት ልዩ ፈቃድ ያስፈልገዋል ። ግን ከባለ ሥልጣን ጋር ምን አጋጨኝ ? ነገሩን በሆዱ ያዘና ማዘዣው እንዲጻፍላቸው አደረገ ። ማዘዣው በመዝገብ ቤት በኩል ወጭ ሆኖ ከመውሰዳቸው በፊት ፥ የካቲት ፈነዳና ቆይተው በቁጥጥር ሥር ዋሉ ። እንደገና ወደ ሥራው ሲመለስ ፥ ለሞክሼው የፈረመው የመሬት ማስረከቢያ ማዘዣ ከእነ ፋይሉ ከጠረጴዛው ላይ እንደ ተቀመጠ አገኛው ። ከዚያም ሰውየው የቅጣት ውሳኔ ተፈጽሞባቸው ወሳጅ ያጣውን ማዘዣ በገባ በወጣ ቍጥር ሲመለከተው አንድ ሐሳብ መጣለት ።




	—ማዘዣው ከእጃቸው እስካልገባ ድረስ ቤተሰቦቻቸው የሚያውቁበት ምንም መንገድ የለም ። እስካላወቁ ድረስ ደግሞ ውርስ መጠየቅ አይችሉም ። ማን ያውቃል ? እርግጥ የአባታቸው ስም ይለያያል ። ግን እሱም መንገድ አለው ። በፍርድ ቤት ስም መለወጥ ይቻላል ። የምጠራው በአሳደጉኝ አያቴ ስም ነበር ። ከዛሬ ጀምሮ ግን በወላጅ አባቴ ስም እንድጠራ ይፈቀድልኝ ብሎ ደብዳቤ ያስገባል ። ተቃዋሚ ቢኖር ተብሎ ማስታወቂያ ይወጣል ። የሟቹ ባለሥልጣን ቤተሰቦች አይቃወሙትም ። ሚስጢሩን የት አውቀውት ? እስከ አባት ድረስ የስም ሞክሼ እንደሆነ ሞልቷል ። ከዚያም አረሳስቶ ቆይቶ በአዲሱ የአባቱ ስም የደን መሬቱን ይረከባል ። መቶ—መቶ ሃምሣ ሽህ ብር በጠዋት ከኪስ ...
	ዘዴውን ብዙ ጊዜ ካወጣና ካወረደ በኋላ ፥ የመዝገብ ቤቱ ሠራተኛ መድኃኒት ጠጥቶ በቀረበት ቀን ፥《ኧረ ደርጎቹ ሥራ አትጎትቱ ብለዋል !》በማለት ፋይል ይዞ  መዝገብ ቤት ጉድ ጉድ ሲል ቆየ ። ተላላኪው ዘወር ሲልለት በፈራ ተባ ልቡ ታንቡር እየመታ ያለፈውን ዓመት የመመዝገቢያ ደብተር አወጣና የአለፈውን ዓመት ቍጥር አሲዞ ማዘዣውን ከኪሱ ከተተ ። ቀሪውን ፋይል ከአለፈው ዓመት መዛግብት መካከል ቀላቀለው ። ያለፈውን ዓመት ፋይል ተመልሶ  ማን ማን ያጣራል ? እንዲሁ የሚያየውም አምና ወጭ የሆነ ሕጋዊ ይመስላል ። በጣም ቀላል ሆኖ አገኘው ። በሥራው ላይ እስከቆየ ድረስም መሬቱን ለመረከብ የዚያኑ ያህል ቀላል በሆነለት ነበር ። እርግጥ ድንገት ሳያስበው ጡረታ መውጣቱ በሥልጣኑ እንደ ልቡ እንዳይጠቀም ሊያደርገው ቢችልም ፥ በጠቅላይ ግዛቱ ብዙ የሚያውቃቸው ሰዎች ስላሉ መሬቱን መረከብ ችግር አይሆንበትም ነበር ። ቢያስፈልግ ትንሽ《በእጅ》ማለት ነው ።
	ታዲያ የመቶና የመቶ ሃምሣ ሽህ ብር ዕድል በአንዲት መግለጫ ፥ በአንዲት ውሳኔ ፥ በአንዲት አዋጅ ገደል ገባ ። ማናዬ ይህንን ብሽቀቱን በሆዱ ቀብሮ ለማንም አላዋየውም ። ግን ደግሞ  የሚያስቀምጥ አልሰር እስኪነሣበት ድረስ ውስጥ ውስጡን እያሳረረው ነው ። በዚህ ላይ ደግሞ የወሎ  መሬትና አንድ መኪና አጣሁ ብለው የወይዘሮ ዘርፈሽዋል መብሰክሰክና መነዛነዝ ተጨምሮ  የሚሆነውን አሳጣው ።             	





፪

	—ቋሚ የጋላ መሬት—ተነቃይ የጋላ መሬት—የየጁ ትክል—የአሊ ዘማች መሬት—ጋነ ገብ ያለንጋ መሬት—የሻለቃ ሁዳድ ። የወሎ ባተሌ ገበሬ የሚያውቀው የመሬቱ ሥሪት ታሪክ ይህ ነበር ።
	—ባንድ ገባር አራት ዳውላ ማር—ጣሳ ቅቤ—ጐንዶ ማር—የጨው ግብር—የሻማ—ለፋሲካ የዓመት በዓል በጢስ—የጧፍ—የበግ ምልምል—እርቦ—ቤት ሥራ—አጥር አጠራ—እንጨት ሠበራ—ሁዳድ እርሻ ። የወሎ  ባተሌ ገበሬ ከአያት ቅድመ አያቱ አንሥቶ የሚያውቀው ሸክም ይህ ነበር ።
	አሁን ይህ ሁሉ ቀረ ፥ ተፋቀ ማለት ነው ? ብዙው ገበሬ የገጠሩን መሬት አዋጅ መረዳትና ማመን አቃተው ። በተለይ የወሬ—ወሬ የሚዳረሰው ግራ የሚያጋባና የተማታ ሆነበት ።
	የእነ አልጋወራሽ ቤቶች — የራስ አሊ ወሌ ዘሮች — የእነ ራስ ይመር — የነ ራስ ያዘው ወገኖች — ከደሴ ፥ ከሐይቅ ፥ ከወልዲያ ፥ ወሬውን እያጣጣሙ ነዙት ። 
	—ምን መሰላችሁ ? እኛ ብቻ አይደለንም ከርስታችን ከጉልታችን የተነቀልነው ። ማንም መሬት አይኖረውም ። መሬቱን በሞላ ደርግ ወሰደው ። እኛስ ከዚሁ ከእናንተው ጋር ተካፍለን ነበር የምንኖረው ። አሁን ግን አዲሳባ ድረስ ልትጭኑ ነው ።
	—ታውቃላችሁ ? የመቃብር መሬት ስንኳ  አይፈቀድም ። መጀመሪያ ለደርግ ኪራይ ከፍላችሁ ነው ሙታናችሁን የምትቀብሩት ።
	—ይኸማ ትሻልን ፈትቼ ትብስን አገባሁ መሆኑ ነው ።
	—ምን ጥርጥር አለው !
	ይህንን አሉባልታ ለመቋቋም ዘማቾች የበኩላቸውን ብሥራት ይዘው በየገጠሩ ተሰማሩ ።
	በከሚሴ ወረዳ የሚገኘው የእነታረቀኝ ዘመቻ ጣቢያ ኑሮ ባለፉት ሁለት ሳምንታት የመሰላቸትና የመቀዝቀዝ ስሜት ታይ





ቶበት ነበር ። ከአዲስ አበባ በዕልልታ የመሸኘቱ ሞቃት ስሜት እያደር ሲበርድ ፥ የገጠሩ ኑሮ እስከዚህም አስደሳች አልሆነም ። አንደኛ ፥ ዝግጅቱ ያልተሟላ ስለ ነበር አንድ ሁለት ሳምንት ያህል ምንም የሚሠራ ነገር አልነበረም ። ፊደል ማስቈጠሩን ፥ ስለ ጤንነት ማስረዳቱን አንዳንዶቹ በቂ ሆኖ አላገኙትም ። ሆዱ ባዶ የሆነ ችግረኛ ገበሬ ፊደል ቍጠር ቢሉት የት ያዳምጥና! የሚበላው ሳያገኝ ስለ ጤንነት ማስተማርስ ምን ትርጕም አለው? የሚል ጥያቄ ተነሣ ። በዚህ ላይ ከአርባና ከሃምሳ የተለያዩ ቤተሰብ ፥ ከተለያየ አስተዳደግ ፥ ከተለያየ የኑሮ ጣዕም የመጣ ወጣት በአንድ ጣሪያ ውስጥ ሲከማች በትንሽ በትልቁ አለመግባባት አለ ። ታጥበውበት የተረሣ ሳሙና ፥ መተላለፍፊያ ላይ የተቀመጠ ሳህን ወይም ኩባያ ፥ የጽዳት ተረኞች ያከናወኑት ተግባር ፥ ቡጢ ቀረሽ ሊያጣላ ይችላል ። ከእናታቸው ጉያ ወጥተው የማያውቁት ልጅ ቢጤዎች ደግሞ ፥ ባስነጠሳቸው ቍጥር ዕንባ ይተናነቃቸዋል ። ሻይው ሱካር አነሰው ፥ ሾርባው ጨው በዛበት ፥ እንሽላሊት በግድግዳው ጣብቂያ ታየች ብለው ልቅሶአቸውን ያቀልጡታል ። ይህ ሁሉ የታረቀኝና የማርቆስን ስሜት መንካቱ አልቀረም ። እነርሱም እንደ ሌሎቹ ብስጭት ፥ ንጭንጭ ይላሉ ። ይህንን ሁሉ ለማስታገሥ ፥ ይህንን ሁሉ ለማባበል ፥ ይህንን ሁሉ አንድ ሥርዓት ለማስያዝ ለሚጥረው የዘመቻ ኃላፊ ብቻ የሚያዝንለት የለም ።
	ታረቀኝና ማርቆስ ብቻ አልፎ አልፎ ውጥረቱ ሲበረታባቸው ከዚህ አምልጠው የሚረጋጉበት ሥፍራ ነበራቸው ። ቆሬ የእነሙሔ መንደር ። ከዚያ አንድ አይነት የመንፈስ ደስታ ያገኛሉ ። ከእነ ሙሔ ጋር እየተጨዋወቱም ሆነ በአንዳንድ ሥራ እየረዱ ቀኑ ሳይታወቅ ያልፍላቸዋል ። ብዙ ጊዜም ውለው ያድራሉ ። ከተገናኙ ዕለት አንሥቶ የማይለያዩ ቤተ ሰቦች ሆነዋል ። የተገናኙበትን ዕለትም ከቶ አይረሷትም ።
	ጣቢያ በደረሱ በማግሥቱ ነበር እነካሣሁን በዘማቾች የዕርዳታ ገንዘብ መዋጮ  ለአዲስ አበባ የተነሡት ። ከእነ ታረቀኝ አንድ ቀንም ቀደም ብሎ ቢሆንም ፥《አባታችንን የምናገኘው አብረን ባንድነት ነው ። እስካሁን ከርመን አንድ ሁለት ቀን መቻል ያቅተናል? የለም ፥ እናንተም የልጆቹን ሕይወት ያተረፋችሁለት ልጆቹ ማለት ናችሁና ደስታው የበለጠ እጥፍ ድርብ ይሆናል ። በሕይወት ካላገኘነውም ብቻንን ከምንኰራመት ታጥናኑናላ





ችሁ》በማለት ከሚሴ ላይ ጠበቋቸው ። ከዚያም አራቱ አውራ ጐዳናውን ይዘው አላፊ መኪና እየለመኑ የቀረውን በእግራቸው ተጕዘው ቆሬ ከእነ ሙሔ መንደር ሲደርሱ ጊዜው ለዓይን ያዝ አድርጎ ነበር ። በግድግዳው ቀዳዳዎች በኩል የእሳት ጭላንጭል ይታያል ።
	《ኧረ ሰው አለ?》አለች ዘይኔ እየፈጠነች በመራመድ ።
	《እህህህ!》ካሣሁን በመሳል ጕሮሮውን እንደ መጠራረግ አደረገ ።《ከዚህ ቤት! ከዚህ ቤት ሰው የለም!》 
	《ማነው?》የሚል መልስ ከማሰማቱ ፥ ወዲያው በሩን ከፍቶ ሙሔ ብቅ አለ ። የእሳቱ ወጋገን ፊት—ለፊት በቆመችው ዘይኔ ላይ አርፎ ቀይ ብርሃን አለበሳት ። ድንገት ምትሐት እንዳየ ሙሔ ደርቆ ቆመ ። 《አባዬ ! አባዬ!》ተጠመጠመችበት ።
	ሙሔ ለብዙ ደቂቃዎች ፈዝዞ ከቆየ በኋላ ሁለት ክንድዋን በእጁ ጨብጦ ፥《ዘይኔ! ዘይኔ!》ሲል በሰለለ ድምፅ ተጣራ ። ከዚያም አንድ ጊዜ ዘይኔን ፥ አንድ ጊዜ ካሣሁንን ፥ ሌላ ጊዜ እነታረቀኝን እያፈራረቀ ተመለከታቸው ።《በውኔ ነው በሕልሜ ወይ የአምላክ ነገር! እሱ ምን ይሳነዋል ። ግና ሰው ወና ቤት ውስጥ ሲሆን ሌላ ሥራ የለውምና ከመምጣታችሁ በፊት ጥቂት ዕንቅልፍ ሸለብ አድርጎኝ ስለነበር አሁንም ጧት ስነቃ የማላገኘው ቅዠት ይመስለኛል ።》
	ሁሉም በየተራ የደረሰባቸውን ታሪክ ሲያወጉ አነጉ ። ጧት ከበደ ለደስ ደስ አንድዋ ፍየል ካልታረደችበማለት ድርቅ አለ ።《አይሆንም አትበለኝ አይዋ ሙሔ! የኔም ደስታ ነው ። እናንተ ግን ለዛሬ እንግዶች ናችሁ ። አርፋችሁ ተቀመጡ ። ከልካይ አዛዥ ማን አረጋችሁና! ደሞስ እኛ እርጉም ሴትዮ መምጣታቸው አይቀርምና ከሚወስዱት እኛው ብናስብበት አይሻልም? በይህ ላይ ሰሞኑን ቅበላ ነው》ሲል ለገላጋይ አቃተ ።
	ታረቀኝና ማርቆስ ወደ ጣቢያቸው ለመመለስ ሲነሡ ፥ የእነርሱም ፍላጎት ካልተፈጠመ ሁለተኛ እግራቸው የቆሬን መንደር እንደማይረግጥ በመዛት ፥ ለስንቅ ከቋጠሩዋት አሥር ብር ተኩ ። የገጠርን ፥ በተለይ ሞት ተፍቶት የተመለሰውን የወሎ ባተሌ ኑሮ ለመጀመሪያ ጊዜ በዕርቃኑ ተመለከቱት ። ችግር ፥ እርስ በርሱ እንዲተሳሰብ ፥ ጭንቅ እንዲተሳሰር ያደረገውን የጭ






ቁን የገበሬ ቤተሰብና መንደርተኛ ፍቅር ለመጀመሪያ ጊዜ ቀመሱት ። ደስታ ከልብ ፥ ፍቅር ከልብ ፥ አዘኔታ ከልብ ፥ ተንኰል ፥ ስግብግብነት ፥ ግብዝነት ያላቆሸሸው ጥሩ የሕይወት ምንጭ ምን ያህል ውብ ነው? ማረካቸው ። በሥውር እጁ አቅፎ ያዛቸው ። ከተማ እየገቡ በካቲካላ ይሰክራሉ ፥ ውሽሞች አበጅተዋል ብለው አንዳንድ ዘማቾች ሐሜት እስኪፈጥሩባቸው ድረስ የጣቢያው ስሜት ሲቀፋቸውና አጋጣሚ ሲያገኙ የሚኰበልሉት ወደ ቆሬ ሆነ ። ከካሣሁንና ከዘይኔ ጋር ያላቸውን ግንኙነት ታሪክ አስቀድመው የነገሩት የጣቢያው ኃላፊም እምብዛም አይቃወማቸውም ። ሥነ ሥርዓቱን በሚመለከትና የታዘዙትን በመፈጸም ረገድ ከአብዛኞቹ ዘማቾች የተሻሉ እንደሆኑ ተገንዝቦ ነበር ።
	ማክሰኞ ቀን ጧት ፥ የገጠሩ መሬት አዋጅ የከሚሴን ወረዳ ዘመቻ ጣቢያ ያተራመሰው ፥ የዕለቱ እንቅስቃሴ ሳይጀምር ነበር ። ግማሹ ከተሸፈነበት ብርድ ልብስ አልወጣም ። ትጉህ ቢጤው ፊቱን ተጣጥቦ ጨርሶ መኝታውን ያሰናዳል ። ሌላው ከውጭ ገና ያልሞቀች ፀሐይ ይሞቃል ። እንደ ተጋደመ ካርታ የሚጫወትም አለ ።
	በዚህ ሁሉ መካከል ፥ ሰዓት እንደ ዋዛ ይታይና ራዲዮ ይከፈታል ። እንደ ቀድሞው ነጋሪት የተቈጠረው《ማርሽ》ሲሰማ ሁሉም ጆሮውን ቀና ቀና ያደርጋል ። ድንጋጤ አይሉት ደስታ ፥ ለቅጽበት ክው! ማለት ። ከዚያም አዋጁ ተነግሮ ሳያልቅ ትርምሱ ወጣ ።
	ከመሠረቱ የመሬትም ሆነ ሌላ ከፍተኛ አዋጅ በሚወጣበት ጊዜ የጣቢያው ኃላፊ በሚያወጣው ድልድል የገጠሬውን ሕዝብ ለማስረዳት መሠማራት እንዳለባቸው ተነግሮአቸው ነበር ። አሁን ግን ስለ መመሪያ ደንታአልነበራቸውም ። ስሜታቸው የመመሪያውን ልጓም የበጠሰ ነበር ። አብዛኞቹ ሜዳ አልበቃ እንዳለው ወይፈን ከወዲህ ወዲያ እየዘለሉ መጨፈር ያዙ ። የስሜት ግጥም ወዲያው ተዘረፈ ።
	ወይ ጉልተኞች ጉድ ፈላባችሁ ፥
	መሬት ላራሹ ታወጀባችሁ ። 
	ማረሻን አንሣ ያገር ገበሬ ፥
	ያንተው ሆኖልሃል የድካምህ ፍሬ ።
    




	ለጋራው ፥ ለሸንተረሩ ፥ ለዛፍ ቅጠሉ ነገሩት ። ከፊሎቹ እየጨፈሩ ወደ ከሚሴ አመሩ ። ይህንን ትልቅ የገበሬ በዓል በከተማ ለማክበር መሄዳቸው ነበር ። የአስተዳደግ ዝንባሌ በአንድ ቀን አይለወጥ ። ዘወር ብለው እንባቸውን የዋጡ አንዳንዶችም ነበሩ ። እንደ ሌሎቹ ፥《መሬት ላራሹ》እያሉ ሲያስተጋቡ እንደዚህ ባንድ አፍታ ወና የሚያስቀር አልመሰላቸውም ነበር ። አንዱ የታወቀ ጋዜጠኛ ፥《ለአንድ ሰው አምስት ስድስት ጋሻ ይበቃዋል ። ስለዚህ. . .》ሲል በሄራልድ ጋዜጣ ላይ የጻፈውን ዓይነት ተጠባብቀው ነበር ። —አባባ ፥ እማማ ፥ ወይስ እኔ ገጠር ገብተን በበሬ አሥር ሄክታር መሬት አርሰን ልንኖር ነው? አዋጁን ያወጣውንም ረገሙ ።
	በዚህ መካከል ታረቀኝና ማርቆስ ልብ ለልብ  የተመካከሩ ይመስል ፥《እንሂድ እንጂ ? ምን እንጠብቃለን》ተባብለው ወደ ቆሬ አቀኑ ።
	《አብዬ ሙሔ ወሬውን ሰማችሁ?》እንደ አባት ያዩት እንደ አጐትይጠሩት ጀምረው ነበር ።
	《የምን ወሬ? እናንተ ልጆች ደግሞ ነገር አያልቅባችሁ ። ደሞ ምንድን ነው? ይልቅስ አረፍ በሉ ። በበጋ ጠሐይ ነው የመጣችሁት ።》
	《እንግዲያውስ ለብቻዎ  አንነግርዎትም ።》
	《የምታረዱኝ ነገርካለ ፥ ከዚህ ለተረፉልኝ በስተቀር ለቀሪው እርሜን አውጥቻለህ ። አታስቡ ።》ሙሔ ፊቱን በመዳፉ ዳሰሰ ።《እንዲያው ለነገራችሁ እናንተ የከተማ ልጆች ያገር ወግ አታውቁም ። ባሁኑ ሰዓት ይረዳል አሏችሁ?》የትካዜ ፈገግታ አሳየ ።
	《መርዶ  አይ ደለም ። የደስ ደስ ወሬ ነው ።》
	《ታዲያ ንገሪኛ !》
	《እነካሣሁንስ? ደስታችን  ለብቻችን አናደርገውም ። ደስታ የሚያምረው ባንድነት ሲጋሩት ነው ብለን እኛን ሳይዙ ብቻችንን አንመጣም እንዳሉት ሁሉ ፥ እኛም የደስ ደሱን ለብቻዎ  አንነግርዎትም ።》ታረቀኝ የቀልድ መኰሳተር አሳየ ።



	《ማር ባፋችሁ የሚንጠባጠብ ልጆች ጀሃነምስ ውረድ ብትሉ እናንተን ማን እምቢ ይላል ።》
	ከበደ ፥ ቢልልኝ ፥ ዘይኔ ፥ ያይኔ አበባ አሮጊቷ ሳይቀሩ ከያሉበት እየተጠሩ ከግራሩ ዛፍ ሥር ተሰበሰቡ ። 
	《አሁን በጠራራ ፀሐይ የመጣነው ፥ ደስታችሁን ከእናንተ ጋር ለመካፈል ፥ ደስታውን ሳትሰሙት እንዳትቀሩ ብለን ፥ ከአሁን ቀደም ሰምታችሁት የማታውቁት ትልቅ የምሥራች ልንነግራችሁ ነው ።》ታረቀኝ ሁሉም ቀና ብለው በጕጕት ሲመለከቱት ጕሮሮውን አንድ ነገር ጓጐጠው ።
	《ካሁን ቀደም ከሰማነውማ ምኑን ምሥራች ይሆን ነበር?》ከበደ ቀልድ ጣል አደረገ ።
	《መሬት ላራሹ ታውጆአል 》
	《ምን?》ሲል ካሣሁን እንደ መዝለል ቃጣው ። አዲስ አበባ ብዙ ጊዜ ስለ ተነጋገሩበት በመጠኑ ገብቶታል ። ሌሎቹ ግን ላንዳፍታ ያህል በሚገባ አልተከሰተላቸውም ነበር ።
	《አዎ! ይህ የምታርሱት መሬት የራሳችሁ ነው ። የማንም ጉልተኛና ባላባት አይደለም ። አርሳችሁ የምታመርቱት ፥ አርብታችሁ የምታደልቡት የድካማችሁ ፍሬ ሁሉ የእናንተው ነው ። የደንቡን ግብር ብቻ ለመንግሥት ትከፍላላችሁ ። ስለዚሁ ዛሬ ትልቅ አዋጅ ተነግሯል ። ካሣሁን ነግሮኧችሁ እንደሆነ ፥ እኛ《መሬት ላራሹ》እያልን በየአደባባዩ እየተደበደብን ፥ እየተጨፈጨፍን ፥ እየታሠርን ስንታገልለት የነበረው ለዚሁ ነበር ። ደስ እንደሚላችሁ ደስ ብሎናል ። ደስ እንዳለን ደስ ይበላችሁ ። ወደ ፊት የአዋጁ ዝርዝር በጽሑፍ ሲደርሰን ደግሞ በሰፊስ እንነጋገርበታለን ።》
	ለጥቂት ጊዜ በየግል ሐሳባቸው አብላሉት ።
	《እናሳ ፥ ምንም አይገኝበትም እንጂ ፥ ያቺ ጠብደል ወይዘሮ ፥ ጐተራ ፥ ጉስጉሻ ላራግፍ አትልም ማለት ነው?》
	《ማንም አይልም ።》
	《መጥታ ውለዱ ብላ ብታዳፋንስ? አሽከርም ፥ መሣሪያም አላት ። በምን አቅማችን ነው በጭራሮ የምንመክታት?》ከሕይ






ወትና ከኑሮ ግንዛቤ ከበደ ያነሣው ይህ ጥያቄ እነ ታረቀኝ በሐሳብ ደረጃ ቀደም ሲል የተወያዩበት ነበር ።  
	《ደፍረው አያደርጉትም እንጂ ። ቢሞክሩትም አዲሱ መንግሥት አለ ። እኛም ዘማቾች አለን ።》ሥጋት ላይ እንዳይጥላቸው በማለት ታረቀኝ ነገሩን አቃለለው ።
	የኑሮ ምሬት የሚያውቁት ገበሬዎች ግን አቃልለው አልተመለከቱትም ነበር ።《እንደይህ እንኳ ማለት የዋህነት ነው ። ይኽ ሁሉ የመኳንንት ዘር ፥ ይኽ ሁሉ ባላባትና ጉልተኛ ፥ ጉልት ርስቱን ተነጥቆ ዝም ብሎ ያያል ማለት ዘበት ነው ። አንድ የተበተ ሽፍታ ስንኳ መንግሥት ባለበት አገር ስንት ጥፋት ያደርሳል ።》
	እነታረቀኝ መመለስ አልቻሉም ።
	—የከተማ ሰዎች ምን ይፈረድባቸዋል? እንደኛ አላዩት!—በሚል ግምት እነሙሔ በተራቸው ነገሩን ያቃለሉት መሰሉ።《ግዴለም ፥ ለሁሉም ሲደርስ እንደርስበታለን ።》
	《ለመሆኑ የእናንተን ማሰሮ ሲደፉ የነበሩት ወይዘሮ ማን ይባላሉ?》ሲል ማርቆስ ጨወታውን ለመለወጥ ያህል ጠየቀ ።
	《እረግ ማን ነበር ስማቸው እባክህ? ሽምግልናውም የኑሮ ውጣ ውረዱም ነገር እያስረሳኝ ጠፋኝ ዘ—ዘ—ዘር》ሙሔ ወደ ከበደ ተመለከተ ።《ዘርፉ ነው?》
	《ዘርፈሽዋል ፥ የአባታቸውን ስም ግን እኔም አላስታውሰውም ። ግን እውነተኛ ዘራፊ ናቸው ።》ከበደ በጥርሱ ያገኛቸው ይመስል ከንፈሩን ነከሰ ።
	አእምሮው ፈጣን የሆነው ማርቆስ ድንገት ሐሳብ መጣበት ።
	《ወፍራም ናቸው?》
	《የእኔ ክንድ የማይሞላቸው ዝርጥጥ እንጂ!》ከበደ ልኩን ለማሳየት እጁን ዘረጋ ። ታረቀኝና ማርቆስ እርስ በርሳቸው ተያዩ።
	《ታዲያ አንቺ የነበርሽባቸው ሴትዮ አይደሉም? እንዴት አላወቅሻቸውም?》ዘይኔ ተጠየቀች ። በምን አባቷ ታውቃለች? ከመንደር ገብተው መልካቸውን አላየች ።


	  


	《ወቸው ጉድ! የሱ ነገር መምጫው መሄጃው አይታወቅ ። ደሞ አዙሮ አዙሮ ከሳቸው ቤት ጣለሽ? ወቸው ጉድ! ብቻ ለሁሉም ፊቱን መመለሱ》። ሙሔ አማተበ ።《በይህ ላይ ይሄ መሬት የኛው የራሳችን ከሆነም ምስጋና ሲናንሰው ነው።》ተነሥቶ  መሬቱን ሳመ ። ከበደ ፥ ቢልልኝ ተከተሉት ።
	《የእኛው መሬት!》
	《ለዚህም አበቃን!》
	ታረቀኝና ማርቆስ ወደ ከሚሴ ተመልሰው ዘመቻ ጣቢያ ከመግባታቸው በፊት ኮካ ለመጐንጨት ወደ ቡና ቤት ጐራ አሉ ።《እኛን ምሰሉ》በሚል ፌዝ የተቀበላቸው ገበየሁ ነበር ። ከእርሱ ጋር በአንዱ ጠረጴዛ ዙሪያ አራት ዘማቾች ተቀምጠዋል ። የቢራ ጠርሙስ ተደርድሯል ። በሞቅታ የተሟሟቀ ወሬ ይዘው ነበር ።
	《ምን እግር ጣለህ? ከጓደኛህ ከቦጋለ ጋር እንዳትዘምቱ ስትል ሰንብተህ አሁን ሐሳብክን ቀይረህ መዝመትህ ነው?》ሲል ማርቆስ በአጸፋ ፌዝ ጠየቀው ። ለብቻቸው ከሌላ ጠረጴዛ ተቀመጡ ።
	《ልጐበኛችሁ ብመጣ ምን ነውር አለበት?》ገበየሁ ጥርሱን የተገሸለጠ በቆሎ አስመሰለው።
	《ጧት አዋጅ ሰምተህ ፥ የአባትክን መሬት ላለማስነካት ከሰዓት በኋላ ከተፍ አልካታ! ለመሆኑ ስንት ጋሻ ነው?》ታረቀኝ በበኩሉ ጥርሱን አገጠጠበት ።
	《እናንተን ምንም የሚያገባችሁ የለም ።》
	《አንተም ሆንክ አባትህ አርፋችሁ እስከ ተቀመጣችሁ ድረስ አዎ! ግን...》ታረቀኝ በማስጠንቀቀ ጣቱን ቀሰረ ።
	《ማነህና ነው አንተ ማስጠንቀቂያ ሰጪ የሆንከው? ቆርማዳ ችጋራም ።》ገበየሁ ከወንበሩ መነሳት ቃጣው ።
	《በክት—አፍክን ዝጋ!》ታረቀኝ ከተቀመጠበት ተፈናጥሮ ቆመ ።
	《እኔ ነኝ በክት?》በማለት ገበየሁም አፈፍ ብሎ ተነሣ ።  



 


      	 
	አንዱ በሌላው ላይ ቡጢ ከማሳረፉ በፊት ለያዩዋቸው ።
	ሲወጡ ፥《ዋጋህን ታገኛለህ!》ሲል ታረቀኝ ዞር ብሎ ሌባ ጣቱን አወዛወዘ ። 
	《ዋጋውን ማን እንደሚያገኝ ትደርስበታለህ》የሚል መልስ ተከተለው ።


፫


	《የመሬት ላዋጁ ተቃዋሚዎች አጸፋ መልስ ፥ እንደ አዋጁ በድንገት ፥ ባንዳፍታ አልፈነዳም ። መጀመሪያ በአሉባልታ ወሬ ማወናበድ ነበር ። ይህ በዘማቾች ጥረትና ከመላ ጐደል ትክክለኛው ዜና እየተዳረሰ በመሄዱ ሲከሽፍ ፥ ዛቻና ማስፈራራት ተከተለ ።《የጥንቱን የጧቱን ደንብ መፈጸም ነው የሚሻለው ። የማንን መሬት ማን ይነጥቃል! ለአራሽ የሚበጀው አዋጅ የሚባለውን ነገር ረስቶ ፥ ከባላባት ጋር ውስጥ ውስጡን መስማማት ነው ።》በየጠጅ ቤቱ ፥ በየቡና ቤቱ ፥ በየአደባባዩ ፥ በየሠፈሩ እንደ ዋዛ ጣል እየተደረገ ፥ እየተቀባበለ ፥ ከከተማ ወደ ገጠር ዘለቀ ። የስልሳዎቹ የሞት ቅጣት ሲረሣሳ ፥ በአዋጁ ድንገተኛነት የተፈጠረው ድንጋጤ ሲያልፍ ፥ የበልግ አዝመራ ሲያስጐመጅ ፥ አብዛኛው አስገባሪ ደረቱን ነፍቶ  ይደነፋ ጀመር ።《ማናባቱ ወንድ ነው! እስቲ እንተያያለን!》ብዙ ያየው የወሎ ገበሬ እሺም እምቢም ሳይል ነገሩን በሆዱ አምቆ ጠበቀ ። በመጨረሻም አንዳንዱ ቀንደኛ ፊውዳል ጥቂት ራሱን እየሆነ ጫካ ገባ ።
	—እናንተ ደጃዝማች እገሌ እኮ ሸፈተ አሉ!
	—ብዙ ሰው አለው?
	—መዓት ነው እንጂ ። ሠራዊቱ የያዘው መሣሪያስ ፥ መሣሪያ መሰላችሁ?
	ግልገሉ ፊውዳል እየተደፋፈረና ወይም ከማን አንሼ እያለ ተከተለ ። የቀንደኛው ፊውዳል አጀብ እየበረከተ ሄደ ። ልቡ




ሲተብትና ኃይል ሲሰማው ከአንድ ሰዋራ ሥፍራ ሆኖ የቀድሞ ገባሮቹ እንደ ጥንቱ ፥ እንደ ጧቱ እህልና ከብት ይዘው እንዲመጡለት ሰው ከመላክ አልፎ ፥ በየገጠሩ መንደር እየዞረ ያስገድድና ይዘርፍ ገባ ። እምቢ ያለው እየተጣለ ተገረፈ ። የገበሬ ማኅበራት መሪ እየተፈለገ ተገደለ ። እየታሠረ ተወሰደ ።
	ለዚህ መከላከያ ተብሎ በአዋጁ መሠረት የዘማቾች አንዱ ተግባር ገበሬዎችን በማኅበር ማደራጀት ነበር ። ነገር ግን ፊውዳሎቹ  መሣሪያ አንሥተው መሸፈት በጀመሩበት ወቅት የገበሬ ማኅበራት የተጠናከሩ አልነበሩም ። በዚህ ላይ መሣሪያ የላቸውም ። በአንዳንድ ሥፍራ በገጠር የሚገኙትን የመሬት ከበርቴዎች መሣሪያ እየነጠቁ ገበሬዎችን ለማስታጠቅ ሙከራ ቢደረግም ፥ በቂ አልነበረም ። የተደበቀው ፥ የተቀበረው ሁሉ የት ተገኝቶ? ? በብዙ ሥፍራዎች ይህ ስንኳ እንዳይደረግ ተከለከለ ። በዚህ ሁሉ መካከል ፥ በመፍራት ፥ በመታለል ፥ ብዙ ገበሬ ፥ ፊውዳሎቹን በመከተል ሽፍትነት ገባ ።
	አዲስ አበባ መሽጎ የነበረው የመሬት ከበርቴ ፥ ይህ ሁሉ ወሬ እየተጋነነ ሲደርስ ልቡ አበጠ ።《የፍየል ወጠጤ ፥ ትከሻው ያበጠ ፥ ልቡ ያበጠበት ፥ እንዋጋ ብሎ አንበሳን ላከበት》የሚለው ቀረርቶ አንድ ጊዜ ክፉኛ ያስደነግጠው የነበረውን ያህል አሁን ይንቀው ገባ ። በየቪላው ፥ በየእልፍኙ ዱለታውን ተያያዘው ።
	አንዱ ዋና የመዶለቻ ሥፍራ ወይዘሮ ሸዋዬ ግቢ ነበር ። በዛፍ ጥቅጥቅ ብሎ የተጋረደው የግቢው ስፋት ጥይት ቢተኰስ ከውጭ አያሰማም ። ቤቱ ብቻውን በሁለት መቶ ሃምሳ ካሬ ሜትር ላይ ያረፈ ነው ። ቀንም ሆነ ማታ ሹልክ ብሎ ለመግባትና ለመውጣት ሠፈሩ ሠዋራ ነው ።
	ወይዘሮ ሸዋዬ ጉዳዩን ሥራዬ ብለው የያዙት ፥ ንጉሡ የሰጥዋቸው ማርቸዲስ አውቶሞቢል ከመወሰድዋ በፊት ፥ አድአ አሥራ አምስት ጋሻ የጤፍ መሬት ፥ ሲዳሞ አሥር ጋሻ የቡና መሬት ፥ ሐረር ሃያ አምስት ጋሻ የጫትና ጭሰኛ የሰፈረበት መሬት ከማጣታቸው በፊት ፥ የቀድሞዎቹ ባለሥልጣኖች በሞት በተቀጡ ማግሥት ነበር ።
	ወይዘሮ ሸዋዬ ለውጡ የጣላቸውን መሰሎቻቸውን ሲያነሡ ፥ እንደ ወይዘሮ ዘርፈሽዋል በማመናጨቅ አይደለም። 





በዘዴ በፕሮግራም ነው ። ብዙ ሰው ያውቃሉ ። ብዙ ሰው ያውቃቸዋል  በየቀኑ የተወሰኑ ሰዎች በቴሌፎን ወይም ቤታቸው ድረስ በመሄድ ያነጋግራሉ ።《በዚህ ክፉ ቀን መቼም እንጠያየቅ እንጂ። ተጠፋፋንኮ》በማለት እቤታቸው መጥተው እንዲያጫውቷቸው ይጠይቃሉ ።《እሺ መቼ? ዛሬ? ነገ? አደራ እጠብቃችኋለሁ》ይላሉ ። ቤታቸው ምን ጊዜም ሙሉ ነውና የሚመጡትን ሰዎች የማያቋርጥ ድግስ ይጠብቃቸዋል ። ሁል ጊዜ ዶሮና ሙክት ማረድ ፥ ብልት ማቅረብ ፥ ውስኪ መክፈት ፥ ጠጅ ማንቆርቆር ነው ። ከድግሱ ጋር የሚቀርብ ሌላም ነገር አለ።
	ቀይ ወጥ — አልጫ — ክትፎ — ጮማ — ፍትፍት — ጥብስ— 《ስሞት ስቀበርላችሁ》እየተባለ ፥ በውስኪና በጠጅ ለሚፈልግም በማር ፥ በኮሶ ፥ በቡና ፥ በወተት አረቄ እየተወራረደ ሆድ ከበድ ፥ ጭንቅላት ቀለል ሲል ፥ አዝማሪ አደግድጎ ፥ እጅ ነሥቶ ይቆማል — ማሲንቆውን እየቃኘ ። ከዚያም ፥ ድምፅና ማሲንቆ ሰምና ወርቅ ሆነው ይንቆረቆራሉ ።
	
	በዘለሰኛ ቅኝት ።
	
	የጌታ ልጅ ተዋርዶ ፥
	የጨዋ ልጅ ተዋርዶ ፥
	እንጨት ሰበራ ቆላ ወርዶ ፥
	ይገፋዋል ቀኑን ፥
	ጊዜ ያመጣውን ።
	የጌታ ልጅ ተዋርዶ ፥
	የጨዋ ልጅ ተዋርዶ ፥
	መች ይቀራል እንዲህ ሆኖ ፥
	ከተነሣ ጨክኖ ።

	
	በባቲ ቅኝት
	
	የጐበዙትማ ፥ የቈረጡትማ ፥
	አባይን አለፉ ፥ ተከዜን አለፉ ፥ 
	መረብን አለፉ ፥ ጓንግን ተሻገሩ ፥
	መሬት አይነካም ፣
	ክብሬ አይደፈርም ፥
	ሲሉ እየፎክሩ ።




	አስታማሚ አጥቼ ፥
	አንድ እግሬን አሞኝ ፥ 	
	አዋቂ ብጠይቅ እንዲያማክረኝ ፥
	ፍቱን መድኃኒቱ መሄድ ነው አለኝ ።
	

	በአንቺ ሆዬ ምነው ቅኝት ፡—
	
	እኛው ነን እኛው ነን ፥ 
	አሁንም እኛው ነን ፥
	ጨዋዎች አንወድቅም እናቸንፋለን ።

	ሆድ ከብዶ ጭንቅላት ሲቀልል ያ ሁሉ መሬት ፥ ያ ሁሉ ሥልጣንና ክብር ገሃድ ሆኖ ከፊት ላይ ይደቀናል ። ይህንን መሳይ ምግብና መጠጥስ እያደር ሊቀር አይደል? ስሜት ይቀሰቅሳል ። ለአዝማሪው ግጥም መንገር ይጀመራል ።

	የአንበሳ ልጅ ታሞ ፥
	የአንበሳ ልጅ ታሞ ፥
	ፍየል ጐበኘችው ፥
	ፍየል ጐበኘችው ፥
	ምነው የኋላዋን አዙራ ባየችው ፥ በልልኝ እባክህ ። 
	ምነው የኋላዋን አዙራ ባየችው ።
	
	አንዳንዱ ቁጭት ያወራጨዋል ። ሌላው ፉከራ ይቃጣዋል ። ተፈላጊው ስሜት መፈጠሩን ወይዘሮ ሸዋዬ ሲገነዘቡ ፥ ዋናውን ድግስ ያቀርባሉ ።
	《እህ? ምን እያላችሁ ነው? ደርግ ተብዬው የሚፈነጩበትን አደባባይ እናንተ የምትገዙት አትመስሉም? ሌላ ክፍል ግቡና አረፍ በሉ》ይሉና እየመሩ ይወስዷቸዋል ። ከዚያ  የጥሞና ምክክሩ ይቀጥላል ።
	《እውነትም እኮ ሞተናል ወይዘሮ ሸዋዬ! በቁማችን ሞተናል ። ምን ቀረን?》በንዴትራስ ይነቀነቃል ።
	ወይዘሮ ሸዋዬ ረጋ ብለው ይመግባሉ ።《ታዲያ ከተማ ሆኖ ወይኔ! ማለቱ ፥ ከተማ ሆኖ መደንፋቱ ፋይዳ የለው!》
	《የት እንድረስ?》






	《ምነው ሸዋ! አገራችን ኢትዮጵያ ሰፊ ጫካ ናት ። ጫካውን ፥ ሸንተረሩን ፥ ጋራውን መቶ ሃያ ደርግ አልያዘው ። ምነው ፥ እነብርሃነ መስቀል በላስታ ፤ እነ መንገሻ ፥ እነነጋ ፥ በአርሞጭሆና በወልቃይትጠገዴ ፤ እነ ፊታውራሪ በላይ ዘለለው በአምባሰል ፤ እበወረሂመኑ ፤ እነስሜነህ በጐጃም አገሩን ቀጥ አርገው ይዘው የለም? በውጭ አገርም ፥ ልዑል ጌታዬና ሌሎችም ነገሩን ያስተባብራሉ ። ሂዶ የሚጠጋቸውንም በሚገባ ይቀበላሉ ። ያንን ያህል ሠራዊት ይዞ የመጣው ጣሊያንን ስንኳ ጃንሆይ ከአምስት ዓመት ስደት በኋላ በድል አድራጊነት ተመልሰውበት የለም? ቁምነገሩ ልባም ከመሆን ላይ ነው ።》
	በመስማማት ጭምቅላት ይወዛወዛል ። ከዚያም ዕቅድ ማውጣት ይቀጥላል ።
	መሣሪያ ለሚያስፈልገው መሣሪያ ፥ መጓጓዣ ፥ ማን የት እንደሚገኝ ፥ ከሚፈልጉበት ሥፍራ እንዴት እንደሚደርሱ ወይዘሮ ሸዋዬ አብዛኛውን ዝግጅት ያጠናቅቁላቸዋል ።
	አንድ ቀን ለወይዘሮ ዘርፈሽዋልም ተመሳሳይ ጥሪ አደረጉላቸው ። ከዚያ በፊት ፥ አውቶሞቢላቸው ከተወሰደች በኋላ ፥ የዘለቃ ወዳጅም ከሥራ መባረሩ የወሬ ወሬ ከተሰማ በኋላ ፥ ሁለት ሦስት ጊዜ ያህል ሰላምታ ለመለዋወጥ ያህል ቴሌፎን ደውለውላቸው ነበር ። እምብዛም ሆድ ለሆድ አልተግባቡም ነበር ።《ኧረ እንዲያው አንቺ ቤቴ ምነው እንዲህ አስጠላሽ? ኧረ ዙሮ ዙሮ ከወገን ነው》አሉ ወይዘሮ ሸዋዬ ስልክ ደውለው ።
	ወይዘሮ ዘርፈሽዋል አሽሙር ቢጤ መሆኑ ተሰማቸው ። ትንሽ እንደመብሸቅ አሉ ።
	《ጊዜው አላደርሰኝ ፥ አላመቸኝ እያለ እኮ ነው ።》
	《እሱስ ነው ፥ እሱስ ነው ፤ ግና ከልብ ካለቀሱ እንባ አይገድም ተብሎ የለ? በሞቴ ፥ እንደ ምንም ብለሽ ሰሞኑን ነዪ እስቲ ። ብዙ የማጫውትሽ አለ ።》
	《እስቲ ሲያመቸኝ ሰሞኑን ብቅ ብዬ እጠይቅሻለሁ ።》
	《መቼ? ዛሬ? ነገ? ከነገ ወዲያ? ቍርጥ አርገሽ ተናገሪ። ያያሌውን አጥንት ዛሬስ አልለቅሽም።》





	ወይዘሮ ዘርፈሽዋል ተጨንቀው ጥቂት አሰቡ ።《ዘለቃ ነች እንግዲህ መኪና የያዘች ። እንደ ሆነላት እንጂ ፥ እኔማ—እኔማ...》ወይዘሮ ዘርፈሽዋል ሳያስቡ የጀመሩትን ንግግር አቋርጠው ተዉት ።
	《እሱማ በሁላችን ነው የደረሰው ። ታዲያ ይህ ያቀራርበን እንጂ ያራርቀን? ያንቺው የእኔ ነው ፤ የእኔውም የአንቺው ነው ፤ መኪና እልክልሻለሁ ። ነገ ማታ ሰውዬሽንም ይዘሽው ብትመጪ መልካም ነው ። ከሰው ጋር ይተዋወቃል ። በዪ ደህና ዋዪልኝ!》ወይዘሮ ዘርፈሽዋል እሺም ፥ እምቢም ለማለት ሐሳባቸው ሲዋልል ወይዘሮ ሸዋዬ ተሰናብተው ቴሌፎኑ ተዘጋ ።



፬

	ማናዬ አንድ ምሽት ከወይዘሮ ሸዋዬ ቤት ማምሸቱ ብቻ ለመሸፈት አበቃው ። ከንጉሥ ሣህለ ሥላሴ ሐረግ የሚመዘዙት ያንን የሚያክሉ ቅምጥል ወይዘሮ ፥《አፈር ስበላ》እያሉ በአክብሮት ሲጋብዙት ፥ ከወይዘሮ ዘርፈሽዋል ቤት እየተቈጠበ የሄደውን ውስኪ እየተለመነ ሲከነብለው ፥ የተሸማቀቀ ሰውነቱ የተፍታታ መስሎ ተሰማው ። ገበታ ተነሥቶ ሁሉም ከፎቴ ላይ ወደ ኋላ ተለጥጦ የተወጠረ ሆዱን በእጁ እየዳበሰ በመጠጥ መዝናናት ሲጀምር ፥ አዝማሪው ያለፉ ሰዎች ስም እያነሣ ፥ እየጠራ ፥ ትዝታና ስሜት መቀስቀሱን ቀጠለ ። እንደ ሌሎቹ በተራው ፥《ማናዬ ይሉታል ማናየው ልቡን ፥ እንደ ከሰል ወተት የሸፈተውን》ተብሎ ሲገጠምለት ተጀነነ ። ተኵራራ ። የወይዘሮ ሸዋዬን ቤት ለምን ብዙ ሰው እንደሚያዘወትረው ቀደም ሲልም በጭምጭምታ ሰምተው አሁን ያረጋገጡት ወይዘሮ ዘርፈሽዋል ፥ የሰው አያያዝ ምሳሌያቸው ወዲያው እየገባቸው ሄደ ።《ሰውን ጠላት ከማድረግ ይልቅ መወዳጀት ፥ ከማስቆጣት ፥ ከማስበርገግ ይልቅ ማባባል ፥ በአሞሌ ጨው እንደሚሳብ በሬ》ብለዋቸው ነበር ። ይህንን በሥራ ላይ ውሎ ሲያዩት ፥ ምሳሌውን ወዲያው በመከተል በአድናቆትና በቁልምጫ ተመለከቱት ። በአስተያየታቸው ፥ እንደ አበባ የሚረግፍባቸው አስመስሎት — ቱፍ!




ቱፍ! ከዓይን ያውጣህ — ማለት ነበር የቀራቸው ። ከሞቅታው ጋር የበለጠ ተደፋፍሮ ያለማፈር በዓይኑ ጠቀሳቸው ። ወይዘሮ ዘርፈሽዋል በአዲስ ሁናቴው ሳቃቸውን ሊለቁት ምንም አልቀራቸው ነበር ። እንደ ሌሎቹ የራሱንም ግጥም ለአዝማሪው ነገረ ።《የማናዬ ልቡ ቅቤ ያሸፈተው ፥ ከቶ እንዲህ አይቀርም ቀጥቶ ካልተቀባው》ሲል ተጨበጨበለት ።
	ወይዘሮ ሸዋዬ ፥《ኦሆሆ እናንተስ ጉደኞች ናችሁ!》እያሉ በማዳነቅ ሰዎቹን ወደ ሌላው ክፍል ሲወስዷቸው ፥《እኔም ልምጣ?》ሲሉ ወይዘሮ ዘርፈሽዋል ጠየቁ ፥ በማመንታት ።   
	《እስቲ ቆዪ አንቺ ። መጀመሪያ ወንዶቹ እርስ በርሳቸው ይጨዋወቱ።》
	ከሰዓቱ ዕላፊ በፊት ቤት እንደ ገቡ ፥ ማናዬ ለመጀመሪያ ጊዜ ፊልም እንዳየ ልጅ ተንጰረጰረ ።《ይህ ሁሉ ነገር መኖሩንኮ እኔ አላውቅም ነበር ። እንዲሁ በከንቱ እኮ ነው አንገታችንን አቀርቅረን ያለነው ።》	
	《አሁን እረፍ እስቲ የኔ ጐበዝ》አሉ ወይዘሮ ዘርፈሽዋል ፤ እንደ ዓመት በዓል ልብስ በቁጠባ በተያዘው በማዳም ሮሽ ሽቶ የታወደ ገላቸውን እያስጠጉ ።
	በሕልሙም በውኑም ፥ ገሎ ሲቀባ ፥ በድል አድራጊነት አዲስ አበባ ሲገባ ፥ የደን መሬቱን ተለምኖ በሩብ ሚልዮን ብር ሲሸጥ ፥ ከወይዘሮ ሸዋዬ አሥር ዕጥፍ የበለጠ እየደገሰ ሲጋብዝ ፥《ማናየው ልቡን ያሸፈተውን》እየተባለ በየጠጅ ቤቱ ሲዘፈንለት እያየ ነጋ ።
	በሁለተኛው ጊዜ የሄደው ብቻውን ነበር። ወይዘሮ ዘርፈሽዋል የመኪና ችግር ቢያነሡ ፥ ለመምጣት ጕጕት ያደረባቸው መኖናቸውን ለማረጋገጥ የፈለጉ ይመስል ፥ ወይዘሮ ሸዋዬ ፥《የኔዋ ጋራዥ ገብታለች ። አንዳንድ ጊዜ ያችን ዘዋሪ ልጅሽን እዘዣት እንጂ ! መወለድ ለመቼ ነው》አሏቸው። ዘለቃ ደግሞ ስንኳ ቅዳሜና እሑድ ፥ በአዘቦቱም ከምሽቱ ከአራት ከአምስት ሰዓት በፊት አትገባም ።
	《እንግዲያው አንተው ሂድ መኪና ተከራይተህ》አሉት ማናዬን ፥ ሰይቸንቶ  ብለው መጥራቱን ጠልተውት ።




	《ለምን አብረን አንሄድም ? ስንመለስ መኪና አናጣም ።》
	《እኔ ምን እሠራለሁ ?  ጭውውቱ የወንዶች ነው》ሲሉ መለሱ ወይዘሮ ዘርፈሽዋል ።《የወንዶች》የሚለውን ቃል《የጀግኖች》የሚለውን ቅላጼ እየሰጡ ።
	ሲመለስ አሁንም በማዳም ሮሽ ሽቶ ተቀበሉት ።《ምን ይመስልሻል?》ሲል ጠየቃቸው ። ልብሱን ሲያወላልቅ በሰፊው እያገሳ ።
	《ምኑ ?》እንደማያውቁ መሰሉ ።
	《ልቤ ተነሥቷል ። እንደ ሌሎቹ ለመውጣት አስቤ አለሁ።》የድል አጥቢያ አርበኛ መባሉ ለከፍተኛ ሥልጣንና ማዕረግ እንደማይበጅ ሰምቶታል ።
	《እኔስ? እኔ ከዚህ ብቻዬን ልቀር ወትሮስ ሴት ልጅ አብራ ትዘምት የለ ?》ወይዘሮ ዘርፈሽዋል በማልቀስ ዓይነት ድምፃቻውን አስረቀረቁት ። አዎ ! ወይዘሮ ሸዋዬ እንደሚያደርጉት ፥ ወንድን ልጅ ማባበልና ማበረታታት ነው የሚያስፈልገው ። በፍቅር አስመስሎ ሲያለቅሱትለትማ የበለጠ ብርታት ይሰማዋል። ወይዘሮ ሸዋዬ ፥ ያ—ሁሉ ጐረምሳ ሲንበረከክላቸው የኖረው ያለ ምክንያት አይደለም ።
	《አንቺ አርፈሽ ተቀመጪ ፤ ይህንን ሰውነት ይዘሽ ጫካ ለጫካ ልትንከራተች ? አትችዪውም ። ደሞ ለአጭር ጊዜ ነው፥ እንመጣበት የለ ? ደግሞም ከአውቀሽበት እንደ ወይዘሮ ሸዋዬ ከዚህ ሆነሽ ብዙ መሥራት ትችያለሽ ። አሁን እርሱን እንርሳውና እኔን ያሳሰበኝ . . .》
	《ምን የሚያሳስብ ነገር አጋጠመህ ?》አቋርጠው ጠየቁት።
	《ከእነማን ጋር መቀላቀል እንደሚሻለኝ አላወቅሁትም ። መቼም እጣ ነፍሴን ጫካ ለጫካ አልንከራተትም ። ወይዘሮ ሸዋዬ የሚዘረዝሯቸውን ሰዎች አንዳቸውንም አላውቃቸውም ። ከደጃዝማች ብርሃነ መስቀል ጋር ስንኳ በመልክ እንተዋወቃለን ። ስለ ሰበታው መሬታቸው መሥሪያ ቤት ሲመላለሱ ። ግን እንደ ዕድል ሆኖ ሳንጣጣም ነበር የተለያየነው ። እርግጥ ወይዘሮ  ሸዋዬ የመተዋወቂያ የአደራ ደብዳቤ እንደሚልኩ ተረድቻለሁ ። ግን ቢሆንም...》ማናዬ አንጠልጥሎ ተወው ።






	《እሱስ እውነትክን ነው ። ሰው ባገሩ ፥ ሰው በሚያውቀው ወገኑ ፥ በዘመድ አዝማዱ መሃል መሆኑ ነው የሚበጀው ።》
	《እኔ ታዲያ ተወልጄ ያደግሁት ከዚሁ አዲስ አበባ ኡራኤል ። ገጠር የማውቀው የምጠይቀው ዘመድ የለኝ ።》
	ከትራሱ ላይ በክንዳቸው ተጋድመው ፒጃማውን ሲለብስ እየተመለከቱት ጥቂት ያሰቡ መሰሉ ።《ለምን ከፊታውራሪ በላይ ዘለለው ዘንድ አትሄድም ? ከእኔ ጋር የአንድ አያት ልጆች ነን ። እንደ ወንድሙ ይይዝሃል ።》
	《ወሎ?》
	《ከሁሉም እሱው ነው የሚሻልህ ። እንዲህ አይምሰልህ የወጣለት ጐበዝ ነው ። መሬታችን እንዴት እንደሆነ በዚያው ትጐበኘዋለህ ። እነዚያን መናጡ ገበሬዎች ሁሉ ከአሁኑ አስነሣልኝ !》
	《እና ፥ ወደ ወሎ ልሂድ ?》ያመነታ ይመስልየማረጋገጫ መልስ ፈለገ ።
	《እኔ ደብዳቤ እጥፍለታለሁ ። ወንድምህ ነውና እንደኔው ተንከባክበህ ያዝልኝ ብዬ ።》ብርድ ልብሱን ገለጡለት ።
	《መብራቱን አጥፋው እስቲ ?》
	《ይኸ ሽቶሽ—ይኸ—ሽቶሽ 》
	የጕዞው ዝግጅት በጥቂትቀናት ውስጥ ተጠናቀቀ ። ብዙም የሚያዝ ነገር አልነበረም ።《ዱሩ ቤቴ ያለ ወንድ ልጅ ሸክም ማብዛት የለበትም》ብለዋል ወይዘሮ ሸዋዬ ። አንድ የሚነፋ ፍራሽ ከነከረጢቱ ፥ ብርድ ልብስ ፥ አንድ የብረት ኮዳ ፥ አንድ አገልግል ፥ ሁለት ሙሉ ካኪ ልብስ ሁለት ጫማ ፥ አንድ ባርኔጣ ፥ ከሩቅ የሚያሳይ መነጽር በቂ ነው ተባለ ። በተነፈሰ መጠባበቂያ ጐማ ውስጥ ተደብቆ የሚሄድ አንድ ኮልት ሽጉጥ ወይዘሮ ሸዋዬ ሰጡ ። የቀረውን ትልቅ መሣሪያ ከዚያው እንደሚያገኝ ተነገረው ።《ለዘርፈሽዋል እንደሆን እኔ እያለሁ አታስብ》አሉት ወይዘሮ ሸዋዬ በመጨረሻ ቀን።
	እስከ ካራ ቆሬ ድረስ በወይዘሮ ሸዋዬ ቶዮታ ላንድ ክሩዘር ሄደ ። ከእርሱ ጋር ፥ ከእነ አሊፋሪስ ጋርየሚቀላቀል ሲሣይ






የተባለ ሌላ ሰው ነበር ። ከካራ ቆሬ ከተማ አራት ኪሎ ሜትር ያህል ወጣ ብለው ነፋስ እንደሚቀበል ሰው እየተንሸራሸሩና ከባለቤቶች የተነጠቀውን ያንን የተንጣለለ የጤፍ ማሳ መስክ እየተመለከቱ አንድ እኩል ሰዓት እንደ ጠበቁ ፥ ከደሲ በኩል የመጣ ሌላ ላንድሮቨር ከአጠገባቸው ቆመ ። ከአዲስ አበባ የወሰዳቸው የላንድሮቨሩ ነጂ ሰላምታ ተለዋውጠው ተነጋገሩ ። ከዚያም በአቅራቢያ የሚያስተውል ሰው አለመኖሩን አረጋግጠው ጓዙ በጥድፊያ ወደ ላንድሮቨሩ ተዛወረ ። ቶዮታዋ ወደ አዲስ አበባ ፥ ላንድሮቨሩ ወደ ደሴ ፊታቸውን አዞሩ ። 
	ሲሣይ የሆቴል ክፍል ተይዞለት ኮምቦልቻ ሲቀር ፥ ማናዬ ወደ ወልድያ ተወስዶ ከወይዘሮ ዘውዲቱ ጠጅ ቤትማረፊያ ተሰጠው ። ባለቤቲቱ በግልጽ ባይናግሩትም ምሥጢሩን የሚያውቁ ይመስላሉ ። እንደርሱ ያለ እንግዳ ሲቀበሉ የመጀመሪያ ጊዜያቸው አለመሆኑ በግልጽ ያስታውቃል ። የሚከራይ ክፍል የላቸውም ። እንዲያርፍ የተደረገው ከጠጅ ቤቱ አዳራሽ ጀርባ የራሳቸው መኖሪያ ቤት ከሆነው ቤት በአበባ ምንጣፍ ፥ በሐርና በዳንቴል በተሽቆጠቆጠ ክፍል ውስጥ ነበር ። ሳይጠይቅ ፥ ሳይከፍል ፥ ወይዘሮ ዘውዲቱ ራሳቸው ምግቡንም መጠጡንም እያቀረቡለት አድሮ ዋለ ። ወጣ ብሎ ከተማውንም ለማየት ከጀለና ስለ ጥንቃቄ ወይዘሮ ሸዋዬ የመከሩት ትዝ ብሎት መልሶ ተወው ።
	ከሰዓት በኋላ ሌላ ሸራ ላንድሮቨር ግቢው ውስጥ ገብቶ ቆመ ። ነጂው ከወይዘሮ ዘውዲቱ መኝታ ክፍል ገብቶ ጥቂት ከቆየ በኋላ ማናዬ ወደ አለበት ክፍል መጣ ።
	《ጤና ይስጥልኝ !》   
	《ጤና ይስጥልኝ !》   
	《ማን ልበል ?》
	《ማናዬ ።》
	《ይመር እባላለሁ ።》እጁን ዘረጋለት ።
	ወደ ጠጁ አዳራሽ የሚያስተላልፈው የኋላ በር ተዘግቶ የማናዬ ጓዝ ተጫነ ። ወይዘሮ ዘውዲቱ እንደማያይ ፥ እንደማይሰማ ፥ የመኝታ ቤታቸውን በር ገርበብ አርገው ከቆዩ በኋላ ፥ ሞተር ሲነሣ አንገታቸውን ብቅ አድርገው ፥《መሄዳችሁ ነው እንዴ ? መቼ ትመለሳላችሁ አሉ ?》   





	《እሱ እንዳለ !》ሲል ነጂው በፈገግታ መለሰላቸው ።
	《ኧረ ቶሎ ተመለሱ ! እስቲ እሱው ከናንተ ጋር ይሁን።》
	እንደገና ወደ ደሴ አግጣጫ ተጕዘው ፓሶማሌ ከመድረሳቸው በፊት ለድርቅ ኮሚሽን የዕርዳታ ማድረሻ እነደነገሩ በተደለደለ መንገድ ወደ ቀኝ ታጠፉ ። ማናዬ አንጓው የወላለቀ እስኪመስለው ድረስ ከረጅም ገው—ገርገጭ  ገው—ገው ገርገጭ —ገርገጭ —ገርገጭ በኋላ አንድ የተጨነ ፈረስና አንድ አህያ የያዙ ሰዎች ከተቀመጡበት ደረሱ ። አንደኛው ሰውዬ ጠመንጃ አንግቷል ።
	《እኔ እስከዚህ ነው የምሸኝዎት ። እነርሱ ደግሞ ከዋናው ሠፈር ያደርሱዎታል》አለ ነጂው ፥ ጓዙ እየወረደ በአህያው ላይ ሲጫን ።
	ከፈረሱ ላው ወጣ ። ላንድሮቨሩ ተጠመዘዘ ። ሁሉም ነገር እንደ አውቶማቲክ ሰዓት በትክክል መካሄዱ አስገረመው ። ምን ዓይነት መገናኛ ዘዴ ቢኖራቸው ነው? በቴሌፎን ? በቴሌግራም ወይስ በደብዳቤ ? ጥሩ ዝግጅት ነው ። ግን አዲስ አበባ እየራቀው በሄደ ቍጥር የመጀመሪያ ስሜቱና ድፍረቱም እየራቀው ሄደ ። ይህ ደግሞ ከከተማ ሕይወት ጋርላለው ግንኙነት የመጨረሻ መናኸርያው ነው ። ዞር ብሎ ተመለከተ ። ላንድሮቨሩ እየራቀ ይሄዳል ። ፊት ለፊቱ ጀንበር የጠለቀችበት ተራራ አናቱ በጨረር ቀልቶ ፥ ወገቡ ጥላ ተጋርዶ በሚያስፈራ ግርማ ሞገስ ቁልቁል የሚመለከት ፥ በስተምስራቅ የሚሌ አፍሳሽ በረሃ ጭጋግ ለብሶ የሚውጥ ጨለማ ይመስላል ። መንፈሱ ተጨነቀ ። የለም ። ይህ ወጣት ሆኖ ያየው የቴክሳስ ፊልም ዓይነት አይደለም ። ሆኖ አልተሰማውም ። እየተጣራ ወደ ላንድሮቨሩ ለመጋለብ ቃጣው ። እንደገና ተመልሶ የዘርፈሽዋልና የወይዘሮ ሸዋዬን ፊት እንዴት ያየዋል  ሽፍትነት መውጣቱን ሌሎች ሰምተው እንደሆንስ ? ፈርቶ ተመለሰ ሊባል ? ሙከራውን ደርግ ቢሰማስ ?— የለም ! የለም ! ባወጣ ያውጣ ! ዓይኑን ከደን አድርጎ ፥ የሚውጥ ወደሚመስለው አድማስ ተጓዘ ።




፭

	ከሞት የተረፈው የወሎ ባተሌ ፥ የኰሰመነው ገላው ትንሽ ሳያገግም ፥ ያዘመመው ጐጆው ሳይቃና ፥ የአንድ ዓመት እሸት ተበልቶ ሳያበቃ የፊውዳሉ ሽፍታ መንጋ ከድርቅ ያለነሰ ጥፋት አደረሰበት ። የፊውዳሉ ሽፍታ መንጋ እንደ አበደ ውሻ እየተቅነዘነዘ ፥ ከአንድ የገበሬ መንደር ሲደርስ ፥ ቀንደኛውና ግልገሎቹ ከዛፍ ጥላ ሥር ፥ ወይም ተስማሚ ሥፍራ ያርፋሉ ። ጀሌው አሰሳና ዝርፊያ ይገባል ። የተጠመደ በሬ ፥ የታገተች ጥገት ተጥለው ይታረዳሉ ። ድስት ይደፋል ። መሶብና ጉስጉሽ ይገለበጣል ። ጓዳ ይበረበራል ። ሃቻምና ያንን መከራ አልፎ ከዚህ የደረሰው ቤተሰብ ፥ እንደ ጭራሮ ደርቆ ፥ አንጀቱ አርሮ ፥ ቆሽቱ በግኖ በዝምታ ይመለከታል ። አብዛኛው እንባ አይወጣውም ። ገላው ገና እንባ አላመነጨም ። ደረቅ ነው ። ከዚያም ወንድ ወንዱ ተነሣ ይባላል ። ቀደም ብሎ ወደ ዱር በመሠወር ያመለጠው ቤቱ ከነንብረቱ በእሳት ይለኮስበታል ። ሁሉም ነገር አመድ እስኪሆን ድረስ ። የቀረ የቤት እንስሳ ቢኖር ይነዳል ። አሁንም እናትና ልጆች እንባ አይፈሳቸውም ። ምሬታቸው ከዕንባ በላይ ነው ። እምቢ ያለው የፍጢኝ ተቀፍድዶ እየተዳፋ ይወሰዳል ። ወይም አለፍ ብሎ ካለው ፈፋ ይደፋል ።
	በየመንደሩ ፥ በየቤቱ የጸጥታ አስከባሪ አልቆመም ። በቀበሌዎች ሁሉ ቀርቶ ፥ በብዙ የወሎ አውራጃዎችም ዘማች አልተሠማራም ። ገበሬም በማኅበር አልተደራጀም ። የፊውዳል ሽፍታ መንጋ ወሎ ፎለለበት ። ንብረት ተዘረፈ ። 
	ይህንን ሁሉ ሁናቴና ዜና ዘማቾች በተቻላቸው መጠን ይከታተሉ ነበር ። ግን በዘማቾችም መካከል አዲስ ሁናቴ ተፈጥሮ ነበር ። ስለ ዘማቾች ዝግጅት አለመሟላት ፥ ስለ ገጠር መሬት አዋጅ ትክክለኛ አለመሆን ፥ ስለ ሌሎችም ፖለቲካዊና ኢኮኖሚያዊ ምክንያቶች በመዘርዘር ፥ ዘማቾች ጣቢያቸውን እየዘጉ ወደ አዲስ አበባ ወይም ወደ አቅራቢያቸው ትልቅ ከተማ እንዲመለሱ የሚቀሰቅሱበትን ወረቀቶች ማሰራጨት ከጀመሩ ቆይተዋል ክርክር ይደረግበታል ። ግን ከመረታት ሳይደርስ ስሜት ምክንያትን ይጫናል ። በጠብ ፥ በግጭት ያበቃል ። ብትን ወረቀቶቹ በሚጠቅሱዋቸው ምክንያቶች የሚያምኑበትም ፥







የገጠር ኑሮ የሰለቻቸውም ፥ በእየቀኑ አራት አምስት ወጣቶች ከጣቢያው ይጐድላሉ ። ከዚያም የፊውዳሉ ሽፍታ መንጋ እየተጠናከረ ሲመጣና ዘማችን ማሳደድ ሲይዝ ፥ ለሕይወቱ እየፈራ የሚሸሸው ዘማች በዝቶ ፥ አንዳንዱ ጣቢያ አባ—ሰንጋ በሽታ የገባበት በረት ይመስል ተራቈተ ። በእነታረቀኝ ጣቢያ ከግማሽ ያነሱ ቀርተው ፥ ይህ ጣቢያ ተቃጠለ ፥ ያ ጣቢያ ሽፍታ ስለሚያሠጋው ተበተነ ፥ የሚለውን ወሬ እየሰሙ በሕይወታቸው ቈርጠው ተግባራቸውን ቀጠሉ ። ገበሬው ግን ማኅበር ማቋቋም በሽፍቶች እንደሚያስወርር  ስለ ሰማ ለመሰብሰብ ስንኳ አንገራገረ ።
	ቢቸግረው ሕዝቡ ተሰብስቦ በሚገኝበት ለማስረዳት አንድ እሑድ ቀን ጠዋት ታረቀኝና ማርቆስ አሥር እራሳቸውን ያህል ሆነው ከጣቢያው ራቅ ብላ ወደምትገኝ ቤተ ክርስቲያን ሄዱ ። ቅዳሴ ከአበቃ በኋላ አንድ ጊዜ አረፍ ብሎ እንዲያዳምጣቸው ሕዝቡን ጠየቁ ። ፈራ ተባ እያለ ፥ ምነው ባያስቸግሩን በማለት እያጉመተመተ ፥ ይህንን ያህል አገር አቋርጠው መጥተው የሚቸገሩት ለእርሱ ጠቀሜታ መሆኑን ደግሞ ልቡ እያወቀ ፥ ግማሹ በትሩን እየደገፈ ቆመ ። ከፊሉ ድንጋይ እየፈለገ ተቀመጠ ።
	《. . . ምን ያህል የመከራና የሥቃይ ኑሮ ስትገፉ እንደ ኖራችሁ ከመሠረቱ እኛ ለእናንተ መንገር ስንኳ አስፈላጊ አልነበረም ። እናንተው ራሳችሁ በእንጕርጕሮአችሁ እንዳላችሁት ፥ ለጭቃ ሹሙ ወጠጤ ፥ ለምስለኔው ሙክት ፥ ለገዢው ሰንጋ እያቀረባችሁ ፥ እናንተ ግን ቆሎ ያርባችሁ ነበር ። እናንተ ጥራችሁ ግራችሁ ባፈራሁት ፥ ባላባትና ጉልተኛ ጐተራችሁን ሲያሟጥጥ ፥ ስልቻችሁን ሲያራግፍ ፥ ልጆቻችሁ ለእፍኝ ጥሬ ዓይናቸው ሲቁለጨለጭ ፥ በአዘኔታ ከንፈራችሁን ከመምጠጥ በቀር ለምን እንዲህ እንደረጋለን ብትሉ መልሱ ምን ነበር መታሠር መጨፍጨፍ ፥ ከዚያችው ከገባር መሬት ላይም መነቀል ነበር ። ወንዱ ከርታታ ለማኝ ፥ ሴቷ ገረድ ወይም ሴተኛ አዳሪ . . . ወሎ ይህንንና ከዚህም የከፋ ተሸክሞ ኖረ ። ታዲያ እንደዚህ ያደለባችኋቸው ፥ የተሸከማችኋቸው ባላባትና ገዥዎች ፥ የዛሬ ሁለትና ሦስት ዓመት ያ ሁሉ ሕዝብ በረሃብ ሲያልቅ አሰቡላችሁ ?》ታረቀኝ ራሱን አወዛወዘ ።《ወሎ መሰደድ ልማዱ ነው ተባላችሁ ። ወሎ ቡና ሲያንቃርር የዝናሙ 





ወራት ሲያልፍ እኛ አርሰን አናበላው ተባላችሁ ። ኑሮ ካሉት መቃብር ይሞቃል እንደሚባለው ፥ ይህ አልነበረም ኑሮአችሁ ?》
	የከንፈር መምጠጥና የመስማማት ሁካታ ተሰማ ።
	《አሁን እንደ ሰማችሁትና እንደምታውቁት ፥ ተገቢውን የመንግሥት ግብር ብቻ እየከፈላችሁ ፥ መሬት ለእናንተ ለአራሾቹ እንዲሆን ስለ ተደረገ ፥ ያ ሁሉ የቀረባቸው የቀን ጅቦች መሣሪያ አንሥተው ፥ ጫካ ገብተው ፥ ለለውጡ መንግሥት አትመኑ እያሉ ሊያታልሏችሁ በመሞከር ላይ ይገኛሉ ። የተታለሉላቸውም ይኖራሉ ። ግን አረመኔ ማለትስ ከተራበ አፍ ነጥቀው ወደ ጠገበ ሆዳቸው የሚጐሰጕሱት እነርሱ ናቸው ። በለውጡ መንግሥት ፥ ወንድ ልጅ እኅቱን መግባት ይችላል ፥ ይሏችኋል ። ይህ ፈጽሞ ሐሰት ነው ። እኛ ከእናንተ የበለጠ አናውቅም ፥ ወሎ ፥ ክርስቲያኑም እስላሙም በፍቅር ተስማምቶ የሚኖርበት አገር ነው ። አሁንም ይህን የበለጠ ለማጠናከር ሃይማኖቶች በእኩልነት እንዲከበሩ በሕግ ተደንግጓል ። እዚህ ያላችሁትም ሁላችሁም ክርስቲያኖች ልርሆኑ ትችላላችሁ ። መሆንም አለባችሁ ። ካለበለዚያ ቤተ ክርስቲያን ልትሳለሙ አትመጡም ነበር ። ጐረቤታችሁ ፥ እነ አቶ መሐመድ አሊ ፥ እነ አቶ ይማም ሁሴን ከእናንተ እኩል ቢሆኑ ትጠላላችሁ ? አይመስለንም ? ባጭሩ እነዚህ የመሬት ከበርቴዎች የሚፈልጉት በውሸትና በሐሰት አወናብደው እናንተን እንደ ቀድሞው እንድትገብሩላቸው ለማድረግ ብቻ ነው ። እንደ ዱሮው ለመሆን ትፈልጋላችሁ ?》
	《ኧረ አያምጣው 》
	—ያረስነውን ያፈራነውን እኛው ከበላነው ፤ ዓለም ነው እንጂ ። ሌላ ምን ፈለግን ?
	《እናንተን አንከተልም ፤ አርሰን በሰላም መኖር ነው የምንፈልገው የሚሏቸውን ምን ዓይነት ሥቃይ እንደሚያደርሱባቸው ሰምታችኋል ። ወይም አይታችኋል ። የእነሱን አደጋ ለመመከት እንግዲህ አንድ ዘዴ አለ ። ይኸውም በየቀበሌያችሁ የገበሬ ማኅበር አቋቋማችሁ ኅብረት ስትፈጥሩ ነው ። ድር ቢያብር አንበሳ ያሥር የሚለውን የሀገራችንን ምሳሌ ሁላችሁም ታውቁታላችሁ ።》



 

  
 
	   
	አንዱ ገበሬ ፥ ግንባሩን በእጁ ጋርዶ ፥《ለነገሩ ሱማ መልካም መሆኑን መች አጣነውና ። ወትሮውንስ መጫወቻ ሆነን የኖርነው የረባ ኅብረት ብናጣ አይደል ? ግና ፥ ኅብረቱን ለመፍጠር ገና ምክክር ሲደረግ እየደረሱ ነው በሰውም በከብትም በንብረተም ከባድ ጉዳት የሚያደርሱት ያለ ። በዚህ ላይ እኛ ድሃ ገበሬዎች ፥ መሣሪያ የሚባል ነገር . . . 》ብሎ ንግግሩን ሳይጨርስ ጩኸት አስተጋባ ።
	《እጅ ወደ ላይ ! ከያለህበት እንዳትንቀሳቀስ  !》
	እጃቸውን ወደ ላይ ያነሡት ዘማቾች ብቻ ነበሩ ። ገበሬው ግን የቆመው እንደ ቆመ ፥ የተቀመጠው እንደ ተቀመጠ ባለበት ደርቆ ቀረ ። ከሠላሳ የሚበልጥ ፥ አብዛኛው የታጠቀ ሽፍታ ፥ ባንድ ጊዜ ፈሰሰባቸው ። ዘማቾችና አድማጮች ገበሬዎች ፥ ሁሉም እንደ ልቡ ዓይኑ ተመስጦ ፥ ቀርበው ሲከቡ ማንም አላያቸውም ነበር ።《ተነሥ በክት ! እንዳንተ ያለውን ሎሌ ከዚህ መድፋት ነበር ! የእርኩስ አማኝ—እርኩስ !》ገበሬውን በሰደፍ አዳፉት ። አውሬ እንደ ገባበት በረት አተራመሱት ።
	—ኧረ እኛ ምን አጠፋን ?
	—ድራሽህ ይጥፋና! ከዚህ ጥፋ !
	ሰደፍ—እርግጫ—ቡጢ—ጥፊ—ዱላ—እርግጫ—ማጅራት አንቆ ውርወራ ።
	በኋላ እየታደነ ሊነዳ ፥ ገበሬው ከተሰበሰበበት ብትንትን ሲል ፥ ዘማቾች ብቻ እጃቸውን እንዳነሡ ክምችች ብለው ቀሩ ። ብዙዎቹ ጥፊና ጕሽም ቀምሰዎል ።
	《እህህ የእኛ ለውጥ ፈላጊ ! የደርግ ወኪል ! እኛ ምን እንደምንለው ታውቃለህ ? አባጊዶ !》ገበየሁ አሊ ድንገት ከታረቀኝ ፊት ተደነቀረ ። ካኪ ሸሚዝና ሱሪ ለብሶ የሸራ ዝናር ታጥቆ ከፊል ቦት ጫማ አጥልቆ ፥ በአንገቱ ላይ ያነገተው ኡዚ ከደረቱ ላይ ተንጠልጥሎ እየተወዛወዘ ፥ በቀኝ እጁ ኮልት ሽጉጥ ደግኗል ።
	《እጅ ወደ ላይ ? አዎ ፥ በፊልም እንዳየኸው ኧንተ መሆን አለብህ እንጂ ደንቆሮ ፊውዳል አባትህማ መጀመሪያ ተኵሶ  መትቶ ነው በኋላ የሚያናግረው ። ግን እጅ ወደ ላይ የማያውቀ







ውን ገበሬ ለምን ታደናግረዋለህ ?》ሲል ታረቀኝ ገጥሞ ባገጠጠ ጥርሱ በኩል ንግግሩን ፈነጠቀ ።	    
	《ፊልም አሁንም አሳይሃለሁ !》ገበየሁ በሽጉጡ ሰደፍ የታረቀኝን አገጭ አላጋው ። ሰሙ ሲንዠረዠር ላለማየት ሌሎች ዘማቾች አንገታቸውን ደፉ። በያንኪ ፊልም ያዩት በራሳቸው ላይ እንዲፈጸም አልፈለጉም።
	《ምን ትጠብቃላችሁ? ቀፍድዱት》ወዲያው  የታረቀኝ ሁለት እጅ የኋሊት ተጠምዝዞ ተወነቸረ ።
	ማርቆስ በሰቀቀን ዓይኑን ጭፍን አድርጎ  ከቆየ በኋላ ፥ ገበየሁን ከእግር እስከ ራሱ አስተዋለው ። የጓደኛውን የታረቀኝን ፊትና በደም የተነከረውን ልብሱን ተመለከተ ። ለነገሩ ሁሉም በኮሌጅ ጓደኛሞች ነበሩ ። አሁን ገበየሁ ተቃራኒያቸው ብቻ ሳይሆን አውሬ ነው የሚመስለው ። የተገታተረ ደም ሥሩ ፥ በርበሬ የመሰለ ዓይኑ ፥ የሚቁነጠነጥ ሰውነቱ ፥ የሚቅበዘበዝ መንፈሱ ምን ተብሎ  ይተረጐማል ? ያበደ ውሻ ? ግን ምን ያሳብደዋል ? ሠርቶ መኖር ይችላል ። አባቱም ከአውራጃ አስተዳዳሪ ሹመት ተሻረ እንጂ ጡረታ ነበረው ። ታዲያ ምንድን ነው እንዲህ የሚያደርጋቸው ? ድንገት በአእምሮው የመጡበት ጥያቄዎች የሚናገረውን አጠፉበት ፥ ወይም ሊናገር ያላሰበውን አናገሩት ።《እንደምትከታተለን የጠረጠረንው ቦጋለ የት እንደምንዘምት ከጠየቀን ጊዜ አንሥቶ ነበር ። ከዚያም ሌላ ጊዜ ተገናኘን ። ፎንተኒና ላይ ። በኋላም ከአባትህ ጋር መሸፈትህን ሰምተናል ። ግን ምን እንዲህ አደረገህ ? —ምን ? 》 
	《ዝምበል !》ማርቆስ በሽጉጥ ጥፊ ተላጠ ።《አንተም እርሱም አንድ ናችሁ !》ገበየሁ በፊቱ ንቅናቄ ምልክት ሲያሳይ ማርቆስ እንደ ጓደኛው የፊጥኝ ተቀፈደደ ።
	ጥምጥማቸውና ሪዛቸው ከገበሬው እንግልት ያተረፋቸው የቤተ ክርስቲያን ካህን ፥ ከዛፍ ሥር ቁመው በመሳቀቅ እያማተቡ ይህ ሁሉ ሲሆን ይመለከቱ ነበር። አላስችላቸው አለና፥ ከአደጋ የሚከላከሉበት ይመስል የእጅ መስቀላቸውን ወደፊት አስቀድመው በመቅረብ ፥《ጌታዬ ! ወንድሞቼ ፥ ልጆቼ መቼም መቼም የልጅ ነገር ይሆናል እንጂ ለክፉ ብለው የሠቱት ጥፋት .. . . . 》እንዳሉ ገበየሁ አፈሙዙን ወደ እሳቸው አዙሮ  ሲጮህባቸው ወደ ቤተልሔሙ ተፈተለኩ ።



  

	ገበየሁ ኡዚውን ከደረቱ ላይ እስክስታ እያስወረደ ከሌሎቹ ዘማቾች ፊት ቆመ ።《ይቅርታ አድርጉልኝና እናንተን ብዙዎቻችሁን አላውቃችሁም ። እናንተም አታውቁኝም》ትንሽ የተረጋጋ መሰለ ።《ከእነዚህ ከሁለቱ ጋር ግን በቅርብ ልብ—ለልብ እንተዋወቃለን ። እነሱ የደርግ ወኪሎች ናቸው ። ብዙዎቹ ዘማቾች ይህንን እየተገነዘቡ ነው ጣቢያቸውን እየተዉ የተመለሱት ።》አዲስ አበባ ብዙ የሚሠራ ነገር እንዳለ በማወቅ ። 《እና ፥ እነዚህ አሳስተዋችሁ ከሆነ እንደ ከባድ ኃጢአት አንቈጥርባችሁም ። ቁም ነገሩ》ደረቱን ነፋ ።《ቁም ነገሩ ስሕተትን ከማረም ፥ ምክርን ከመስማት ላይ ነው ። እና—እና ከዛሬ ጀምሮ ዘመቻ ጣቢያ መኖራችሁን እንዳልሰማ !》ሲል ፥ ዶሮ ኩት እንደሚል ፥ በእጁ ውዝዋዜ አስበረገጋቸው ።
	《ከእነዚህ ከሁለቱ ጋር ግን የቁም ነገር ጉዳይ አለን》አለ ።



፮

	《ብመለስም ባልመለስም በሉ እንግዲህ ደህና ሁኑ》አላቸው ሙሔ መጥረቢያውን ከትከሻው ላይ አድርጎ ። ካሣሁን ፥ ዘይኔ ፥ ከበደ ፥ ያይኔ አበባ ለመጨረሻ ጊዜ ለምነው ሊያስቀሩት ወይም ሊሸኙት ከጐጆው በር ላይ ከበውታል ። በረባዳው አድማስ ገና ብቅ ያለችው ጀምበር ፥ ሌሎች ጀርባቸውን ሰጥተዋት እርሱ ፊት ለፊት ስለ መታችው ግንባሩን አኰማትሮ የሚጓዝበት መንገድ የት እንደሚያደርሰው የሚፈልግ ይመስል አሻገሩን ይመለከታል ።
	《አባዬ ምናለበት ቢቀርብህ ? በዚህ በደከመ ሰውነትህ ባዶ እጅህን ። ኧረ ባክህ ይቅርብህ!》አለች ዘይኔ ፥ ሁለቱን ቀን ያቀረበችውን ልመና እንደገና በመድገም ።
	《ሰው መንገድ ሲወጣ ይቅርብህ አይባልም ። ነውር ነው ። እናትሽ ገና ሳንጋባ ፥ እሷ እየተንከባከበችኝ ከአባቷ ቤት ሳገግም








ቆይቼ አርበኝነት ለመግባት ስነሣ ፥ ጋሼ ሙሔ ይቅናህ ነበር ያለችኝ ። እንዲያ ነው የሚባለው ልጄ ። እንደናትሽ ሁኝ ። በሉ ደህና ሰንብቱ ።》
	《እኛ እንሻላለን እኮ ነው የምልህ ። ካለበለዚያ ደሞ አብረን እንሂድ ።》ሙሔ ጕዞውን ሊቀጥል ሲል ካሣሁን መንገዱን ጋረደበት ።
	《ወቸው ጉድ ! እናንተ ሰዎች ጤናም አልያዛችሁ ? እናንተ ገና ወደ ፊት ፥ መሬቷን አርሳችሁ የምታፈሩ ፥ ልጆች ወልዳችሁ የምትተኩ ናችሁ ። አዎ ፥ ያለ ዘር አልፌ እንዳልረሳ ስሜን የምታስጠሩ ... 》ወደ ዘይኔ ፥ ወደ ያይኔ አበባ . . እያመለከተ ፥ 《እነሱስ ቢሆኑ ? እንግዲህ ሌላ ሰው የላቸው ካለ እናንተ በስተቀር ። ስለዚህ ለጊዜው አርፋችሁ ተቀመጡ ። ለነገሩ ከዚሁ ድረስ መምጣታቸው ስለማይቀር ያን ጊዜ የናንተ ሥራ ደሞ አለ ። ይህ ግን የራሴ የግሌ ግጥሚያ ነው ። ስንት ጊዜ ልንገራችሁ ? 》ካሣሁንና ከበደ ስለዚሁ ጉዳይ ደግመው ደጋግመው አነጋግረውት አስረድቶአቸው ነበር።
	በእነታረቀኝ ላይ የተፈጸመው አሠቃቂ ድርጊይ ሁሉ ፥ ከባድ ኀዘን ቢጥልባቸውም ፥ በተለይ ሙሴ ያንን ሁሉ የረሃብ እልቂት እንዳላየ ሁሉ ፥ ሚስቱን ልጆቹን እንዳልቀበረ ሁሉ፥ ሁለት ቀን ሙሉ በኀዘን ኵምትር ብሎ ሰነበተ ።《የልጆቼ ወንድሞች ናቸውና ራሴ በወልድኳቸው ልጆች ላይ እንደ ተደረገ አድርጌ ነው የምቈጥረው ። ቁሜ እየሄድኩ ዝም ብዬ አላይም !》ብሎ ተነሣ ።
	《ምን ልታደርግ ?》
	《ከገቡበት ገብቼ በሠፈሩት ቁና አሠፍራቸዋለሁ !》
	《እነሱ የታጠቁ ብዙ ሠራዊት ያላቸው ። ማ—ይሙት አሁን አንተ ብቻህን ?》እነካሣሁን የሙሔ ሐሳብ አጉል የሽማግሌ እልህ መስሎ ታያቸው ።《ደግሞ የት ብለህ ታገኛቸዋለህ ?》
	ሙሔ ግን አልተበገረም ።《መንግሥትም ቢሆን ዝም ብሎ አያይም ። እንዲህ አገር ሲጠፋ ወታደር ማዝመቱ ይቀራል ? አብሬ እዘምታለሁ ። ደሴ ወጥቼ መንግሥትን መሣሪያ እጠይቃለሁ ።》     





	《እባክህ ተወው ። በድፍን ወሎ ፥ በድፍን ዘማች የመጣ ነው ። አንተ ብቻህን . . .》
	《አንተ ብቻህን ብሎ ነገር የለም 》ሲል በመጮህ ንግግራቸውን አቋረጣቸው ።《እኔም ለልጆቼ ወንድሞች እንደ ተሰማኝ የብቻዬን ድርሻ እወጣለሁ ! ደግሞስ እያንዳንዳችን ብቻዬን ምን ማድረግ እችላለሁ ? እያልን እጁን የሚያነሣባቸው ስለ ጠፋ አይደል እንዲህ የፎለሉት ። የለም ፥ በምወዳት በአልጣሽ አጥንት ምያለሁ ። ሁለተኛ አታንሡብኝ》ሲል ከአንድ ቀን በፊት የመጨረሻ ውሳኔውን አስታውቋቸው ነበር ።
	ካሣሁንና ሙሔ ትንሽ ተፋጥጠው ከቆሙ በኋላ ከመንገዱ ዘወር አለለት ።《አ—አይሆንም ካልክ—ካልክ መቼስ . . . መቼስ አባዬ—እስ—ስ—በቸር ይመ—ይመልስህ  . . .》ዘይኔ እየተንሰቀሰቀች መናገር አቃታት ። ቁልቁለቱን ሲወርድ እንባ ባቈረዘዘ ዓይን ተከተሉት ።
	ሙሔ ከዋናው አውራ ጐዳና መዳረሻ ፈፋ ላይ ሲደርስ ፥ አዲስ ንዴት ፥ አዲስ ኀዘን ፥ አዲስ ሰቀቀን ፥ እንደ ኮረንቲ መላ ሰውነቱን ድንገት አኰማተረው ። ሥፍራውን ለማየት የተጠየፈ ይመስል ፊቱን ዘወር አድርጎ በጥድፊያ እየተራመደ《ግዴለም ! እኔ ቁሜ እየሄድኩ ደምህ ደመከልብ ሆኖ አይቀርም》ሲል ከንፈሩን ነከሰ ።
	የዋናው አውራ ጐዳና መዳረሻ ፈፋ ታረቀኝና ማርቆስ ታሥረው ከተወሰዱ ከሁለት ቀን በኋላ በስለት የተተለተለው የታረቀኝ አስክሬን ተጥሎ የተገኘበት ሥፍራ ነበር ።
	《አንደኛውንስ የት አድርሰውት ይሆን ?》አለ ሙሔ ፥ ማርቆስን እያሰበ ።	    
	



፯

	ደሴ ከተማ ፥ ነዋሪው ሕዝብ የሚታመስበት ትኵስ ምጣድ ሆናለች ። እንደ ሃቻምናው የስደት ጊዜ ሁሉ በደቡብ ከገራዶ በሰኞ ገበያ ፥ በሰሜን ፥ በምዕራብ ፥ ከቦሩ ሜዳ በቅዳሜ ገበያ በኩል ፥ በሐይቅ በአሥመራ በር በኩል ጓዝ የያዘ ብዙ ሰው ይገባል ። በሸዋ በር በኩል ደግሞ  እንደዚሁ ጓዝ የያዘ ብዙ ሰው ይመጣል ። አንዳንዱ የሚያሳድደው ያለ ይመስል እየተገላመጠና እየፈጠነ ፥ በየሠፈሩ በየመንደሩ ብዙ ሰው ውር ውር ይላል ። አንዳንዱ ደግሞ ከመንገድ ዳር ወይም ከቤቱ በራፍ አንገቱን አስግጎ ፈዞ  በመቆም ከጦሳ ባሻገር በሩቅ ድምፅ የሚያዳምጥ ይመስላል ።
	በዚህ መካከል ሙሔ ደሴ ገብቶ ወደ ጠቅላይ ግዛቱ ጽሕፈት ቤት ቢሄድ የባሰ ትርምስ ሆኖ አገኘው ። ወታደር መኪና ላይ እየተጫነ ወደ ቦሩ ሜዳ አግጣጫ ይጐርፋል ። ጠመንጃ ያናገተው ጀሌውም ፥ እጅግ ብዙ ሰው ፥ እንደ ደፈረሰ ገበያ ከወዲያ ወዲህ ይሯሯጣል ። ይጩዋጩዋሃል ። ይጠራራል ። ብዙ ጊዜ ከመኪና ላይ ይራገፋል ። መኪናም ላይ ይጫናል ። የግቢው በር በዘበኞች ይጠበቃል ።
	ሙሔ ነጠላውን አጣፍቶ የግቢውን በር ለማለፍ ሲል ፥《ተመለስ ሰውዬ !》አለው ዘቡ ፥ ወደ ቁጣ በተቃረበ ኰስታራ አነጋገር ።
	《የምጠይቀው ጉዳይ ነበረኝ ።》
	《ተመለስ ብያለሁ ፈቃድ የሌለው ሰው አይገባም !》
	የዘቡ አመለካከት አላማረውምና ፥ ወደ ቱሪንግ ሆቴል በሚወስደው መንገድ ራቅ ብሎ ቆሞ ያስተውል ጀመር ።
	《ጌታው ፥ ጌታው ፥ ስሙኝ ጌታው ፥》አለ ሙሔ ደሴ ከተማ የጠቅላይ ግዛቱ መሥሪያ ቤት ሠራተኛ የሚመስል አንድ ሰው ፋይል ይዞ ሊገባ ሲል እየተከተለ ።
	《ባለጉዳይ የምንቀበልበት ጊዜ አይደለም !》ሲል ጮኸበት ።

	  




	《አንተ ሰውዬ ከዚህ አትሄድም ?》ዘቡ ጠመንጃውን እንደ ማንሣት አደረገ ።
	ሙሔ ግራ ገብቶት እየተገረመ ወደ አረብ ገንዳ ሠፈር እያመራ ፥ ከመንገድ ላይ ሰዎች ጠየቀ ።
	《ምንድን ነው ምህኛቱ ?》ውር ውር የሚለውን ሰው በዓይኑ እያመለከተ ።
	አንደኛው ተጠያቂ እንደ ጅል ተመልክቶት መንገዱን ቀጠለ ።
	ሁለተኛው ተጠያቂ ከእግር እስከ ራሱ በጥርጣሬ አስተዋለውና ፥《ቱሪስት ብላ》የሚል የከንፈር ሽርደዳ አሳይቶት አለፈ ።
	አንድ ነገር እንደ ተፈጠረ ሙሔ ተሰምቶታል ። ግን ምን ሊሆን ይችላል ? ሰው ሞተ ? አንድ መጥፎ ነገር ደርሶ ይሆን ? ይህማ ከሆነ እነዚያ ጅቦች እየቦጫጨቁ ነው የሚበሉን አለ በሆዱ ። ካሣሁን ከገጠር መንደሮች ወደ ከሚሴ እየተመላለሰ ዶሮ መነገድ ጀምሮ ነበርና ስንቅ እንዲሆነው ለሙሔ ጥቂት ብር አስቋጥሮታል ። ሙሔ ለገበያ ከተማ ሲገባ እንደሚያውቀው መሸታ ቤት ወሬ አይጠፋም በማለት እሱም ውኃ ጠምቶት ስለ ነበር ፥ አንዲት ስርጕድ ጣሳ ተበራፉ ድንጋይ ላይ ተደፍታ ወደ ተቀመጠችበት ጐጆ ጎራ አለ ።
	《ጠላ አለ ? 》
	《አለ ። 》
	《ስንት ነው ?》
	《ሃያ አምስት ሳንቲም ጠርሙሱ ።》
	መሸተኛዋ ጠላውን በጥድፊያ አቀረቡለትና የራሳቸውን አጣዳፊ ሥራ ቀጠሉ ። የቤቱን ዕቃ ያተራምሱታል ። በቤቱ ውስጥ ያለውን ጨርቃ ጨርቅ በሙሉ በብርድ ልብስ ጠቅልለው በገመድ አሠሩት ። ጠርሙሶችን ፥ ቆርቆሮዎችን ፥ ሌሎችም የማድ ቤት ዕቃዎችን እያወጡ ወደ ጓሮ ወሰዱዋቸው ። ሙሔ በበሩ በኩል ሲመለከት ፊት ለፊት ካለው ቤትም ተመሳሳይ ተግባር ይከናወናል ።




	《ምነው ደሴ የእብድ ከተማ መሰለ ?》ሲል ሙሔ ጠየቃቸው ።
	《ለምን አይበድ ? ማበድም ሲያንሰው ነው !》አሉ ሴትዮዋ የቤቱን እቃ በዓይናቸው እየቃኙ ።
	《ምን ነገር ተፈጥሮ ነው ?》
	መሸተኛዋ በመገረም አስተዋሉት ።《አልሰሙም እንዴ ? ከየት መጥተው ነው ?》
	《ከቆሬ ። እኔማ ትርምሱን አይቼ መንገድ ላይ ሰው ብጠይቅም የሚነግረኝ አጣሁ ።》
	《ይኸው ደሴን ሊይዙ መጥተዋል ።》መሸተኛዋ በመታከት ተነፈሱ ።
	《እነማን ?》
	《ሽፍቶች ናቸዋ ! ለድሃ ለምን ቀን ወጣለት ብለው !》
	《አሊ ፋሪስ ?》
	《ምን እሱ ብቻ ። ብዙ ናቸው ። አሁን በሃያ አንድ ግሽን ማርያም ተገናኝተው ፥ አሊፋሪስ ወረይመኑን ይዞ ፥ በጋርዶ እነ በላይ ዘለለውና አሰፋ ታረቀኝ ደላንታንና ወረይሉን ይዘው ፥ በአርበሮ ጉራ በር እነፍስሐ እንግዳና እነመኰንን መላኩ በከፊል አምባሰልን ይዘው ፥ በሐይቅ ለመግባት በመስቀል ተማምለው ተለያይተዋል ይባላል ። አሁን የእነበላይ ዘለለው ጦር በኩታ በር ዘልቋል ። እንደሚያዩት የከተማውም ሰው እቃውን እያሸሸ ነው ።》
	《ደሴን ለመያዝ ? ኦሆሆ ! እውነትም ልባቸው አብጧል ። ኧረ ምን ሆንን ብለው ነው ?》
	《እህ ! ወሎን አንቀጥቅጠው ይገዙ አልነበር ? ለምን ተሻርን ብለው ነዋ ! በዚህ ላይ የተወሰደባቸው መሬት ምን ስፍር ቍጥር አለው 》ሲሉ መለሱ ፥ ዕቃ ማከናወናቸውን ሳያቋርጡ ።
	《እንደገና አንቀጥቅጦ ለመግዛት ? እንደገና ለማስገበር ? እህል ለማስጫን ? የወሎ ገበሬ ይህንን ከተቀበለማ ቁሞ እየ








ሄደ በድን ሆኗል! 》ንዴቱን አብሮ የሚውጥ ይመስል ጠላውን ከለበሰው ።
	《ከዚህ ያሉት ታጁሮችም ይኸው ያስፈራሩናል ። የለውጡን መንግሥት ያመናችሁ ሁሉ መግቢያችሁ የት ነው እያሉ ። መቼም አንድ ጥይት ከተተኰሰ እነሱ ናቸው ከዚህ የሚፈጁን ። የኔ ቢጤው መድረሻ አጥቷል ። ዕቃውን ወደ ገጠር እንዳያሸሽ ፥ የገጠሩም ዕቃውን እያሸሸ ወደዚህ እየመጣ ነው ። በይህ ምህኛት ነው ሲተራመስ የሚያዩት ።》
	《ልብ እንቅርት ይመኛል አሉ !》ሙሔ ብቻውን የሚመልሳቸው ይመስል ጠላውን ጨልጦ ወጣ ።—ልቤን ያነሣው ፥ እግሬን ወደ ደሴ የመራው ለዚህ ኖሯል ? አለ በሆዱ ። ደሴ እንደዚህ ባለ አደጋ ላይ የምትገኝ ከሆነ መንግሥት በለውጡ የሚያምነውን ገበሬ አስታጥቆ ከወታደሩ ጋር ማዝመቱ የማይቀር ነው ። ማንስ መሬት የታወጀለት ገበሬ ነው ይህንን ጉድ ዝም ብሎ የሚያይ ? ማ—ይሙት ያ ሥቃይና መከራ ተመልሶ ሊመጣ ? አይደረግም ! በኢጣሊያን ወረራ ጊዜ ማይጨው ላይ በኋላም አምስት አመት ሙሉ በአርበኝነት እንዳደረገው ሁሉ ምን በመሰለ ምኒሽር እየቀነደበ ሲጥላቸው ታየው . . . 
	《አንተ ሰውዬ ! አሁንም ... !》ሲል ጠመንጃ የያዘው ተረኛ ዘብ ሲጮህ ፥ ከአጠገቡ የተቀመጠው ሌላ ወታደር ፥《ካላንድ ነገር እንዲህ አልሆነም ። የሚሰልለው ቢኖር ነው ። ልከውት ሊሆን ይችላል ። ፖሊስ ጣቢያ ወስዶ  መጠየቁ አይከፋም》ብሎ  መጣበት ።
	ሙሔ ወደ ፖሊስ ጣቢያ ሲወሰድ ስለ ምርመራ ካሣሁን የነገረው ሁሉ በሐሳቡ መጣበት ።《እኔኮ በለውጡ ያመንኩ ነኝ ። ከለውጡ መንግሥት ሃር ሆኔ ወንበዴዎችን እንድወጋ ለመጠየቅ ነው የመጣሁት ።》
	《ቃልክን ስትመረመር ከዚያው ከፖሊስ ጣቢያ ትሰጣለህ ።》
	መርማሪው ፖሊስ ብዙ የተወናበደና የተታለለ ገበሬ ፊውዳሎቹን የተከተለ መሆኑን ቢያውቅም ፥ እንደዚህ ያለ




ረሻ ‘‘አሃ ! እኔስ ነገሩ ከድብብቆሽ የአልጋ ሽርክና ያለፈ አልመሰለኝም ነበር። እስከዚህም ተዳርሰናል!’’ በማለት ቡጢውን ወደ እርሱ አዞረበት ። አለቅየው በከፍተኛ ንቃት ጥቂት ከተከላከለ በኋላ ፥ ‘‘ምን ይጨማለቃል ይሄ ወፈፌ’’ አለና ፥ አንዴ አጣደፈው ። በምቾት የተጠበቀው ሰውነቱ ጠንካራና ግዙፍ ስለነበር ፥ ማስረሻ ሊቋቋመው አልቻለም ። ስንኳን ከፊቱ ላይ ከደረቱ ላይ የሚያርፈው ቡጢ ትንፋሹን አቋረጠበት ። እንደ ምንም ጥርሱን ነክሶ እንደ መፎከር እየቃጣውና እየተወራጨ ጡጫውን ደጋግሞ ሲሰነዝር ፥ አለቅየው ከአገጩ ሥር ያላተመበት ቡጢ አንገዳግዶ አንበረከከው ። ሰማይና ምድር ለቅጽበት ዞረበት ። መለስ ሲልለት ፥ በጉልበቱ እንደተንበረከከ ፥ በግራ እጁ ወለሉን ተደግፎ በቀኝ እጁ አፉን ደባበሰና ተመለከተ ። ጥርሱ የረገፈ መስሎት ነበር ። እንዲያውም አልደማም ። ‘‘ሚስቴን አልጋ ላይ ጣላት ። እኔን ደግሞ ወለል ላይ ይዘርጋኝ? ወይኔ !’’ ሲል አዲስ ውርደት ተሰማው ። ፊቱን ቀና ሲያደርግ ዓይኑ ከፍራፍሬው ቅርጫት ላይ ካለው ቢላዋ ላይ አረፈ ። በዚህ ጊዜ አለቅየው ፈቀቅ ብሎ በአልጋው ራስጌ አጠገብ በመቆም እንደ ጉድ ይመለከተዋል ።
ማስረሻ ለአንድ አፍታ ከሕሊናው ጋር ተሟግተ ። ግን ከዚህ የባሰ ምን ይደርስበታል ? እንግዲህ ከጓደኞቹ ጋር በባንኮኒ ላይ መጫወት የማይችል መሳቂያ ሆኗል ። ቢበዛ ዓለም በቃኝ ነው ። በአንድ ፊቱ እሱ ይሻላል ። እንደ መቶ ሜትር ሯጭ ከተንበረከከበት ተፈናጥሮ ቢላዋውን ጨበጠና ቀስሮ  ሲሄድ ፥ በዓይኑ ይከታተለው የነበረው አለቃው ከእርሱ ባልተናነሰ ፍጥነት ከትራሱ ስር ሽጉጥ መዝዞ ሲደቅንበት አንድ ሆነ ። ልክ በምዕራባውያን ፊልም እንደ ተመለከተው ፥ የሽጉጡ አፈሙዝ የመድፍ ያክል አፉን ከፍቶ ታየው ። ግን አልፈራም ። ከፊት ለፊት የቀሰረው ቢላዋም ፥ ጐራዴ አክሎ በኤሌክትሪክ መብራት ያብለጨልጭለት ነበር ። ወደ ፊት ተመዘዘ ። ወዲያውም በተኩስ ድምፅ ክፍሉ ሲነቃነቅ ፥ አንድ ዓይነት ጢስ ሲያፍነው የኋሊት ተገፍትሮ ወደቀ ። በብብቱ ሥር ቅዝቃዜ ተሰማው ። ሕሊናውን ከመሳቱ በፊት እንደ ሕልም ዓለም በሩቅ የሰማው ድምፅ ፥ ‘‘ፍቅሬ ፥ ምን ማለትህ ነው? ጥሩም አልሠራህ ። የማማን ቍጣ አሁን ማን ሊችለው ነው’’ ? የሚል ነበር ።
	ወይዘሮ ዘርፈሽዋል የተነገራቸው ፥ ቍስለኛው ሆስፒታል ገብቶ ፥ የሆቴሉ ትርምስ ከተረጋጋ በኋላ በበነጋው ጧት ነበር ። 


    	

	《ታዲያስ ?》
	《እኔ ምህኛት አለኝ ። ልጆቼን ገድለውብኛል 》
	《የወለዱዋቸውን ልጆችዎን ?》
	《የልጆቼ ወንድሞች ናቸው ።》
	《የልጆችዎ ወንድሞች ከሆኑ ፥ ልጆችዎ ወይም የእንጀራ ልጆችዎ ናቸው ማለት ነው ።》
	《እንደሱ አይደለም ነገሩ ።》
	《እህሣ ።》
	《እንዴት ብዬ ላስረዳዎት ጌታው ? ታሪኩ ረጅም ነው።》
	ሙሔ ፥ ከዳገታማ ቀበሌ አንሥቶ እስከነታረቀኝ መገደል ድረስ ፥ በእርሱና በቤተሰቡ ላይ የደረሰውን ሁሉ ሲተርክ መርማሪው ፖሊስ በጥሞና አዳመጠው ። በእነታረቀኝ ላይ ስለ ተፈጸመው አሰቃቂ ወንጀል ራሱም አስቀድሞ ያውቅ ስለነበር የታሪኩን እውነተኛነት አልተጥራጠረም ።
	《ታዲያ እርሶ መበቀል የሚፈልጉት ፥ አሊ ፋሪስንና ልጁን ። በሦስት ማዕዘን ደሴን ለመያዝ አስቀድመው የተስማሙ ቢሆንም ፥ አሊ ፋሪስ ባልታወቀ ምክንያት ተመልሷል ይባላል ። አሁን ደሴ ለመግባት በኩታ በር በኩል የዘለቁት እነበላይ ዘለለውና እነ አሰፋ ታረቀኝ ናቸው ። ስለዚህ እርስዎ መንግሥት ወደ ዘመቻ እስኪጠራዎ ድረስ አገርዎ ይመለሱ ።》
	《ማን ? እኔው ? እኔ እንደሆንኩ አንዴ ምዬ ወጥቻለሁ ። አንድ ነገር ሳላደርግ ቤቴ አልመለስም ። አሊ ፋሪስን ባላገኝ እኔ ምን ተዳዬ ? መሬት አገኛችሁ በተባልነው በእኛ ላይ ፥ በዘማች ላይ ተስማምተው ተማምለው ካበሩ ሁሉም ለኔ አንድ ናቸው ። ዘልዝዬ ብጠብሳቸው የምወድ ጠላቶቼ ! በዚህኛው በኩልም ቢሆን እዘምታለሁ ፥ አዝምቱኝ !》
	ሙሔ እንደ መፎከር ቃጣው ።
	《እየነገርኩዎት ! አሁን ለጊዜው የገበሬ ዘማች አልፈልግም ። ለጊዜው ከመለዮ ለባሹ ጐን የተሰለፉት የኩታ በር አካባቢ ገበሬዎች ናቸው ።》




	《ኩታ በር አገሬ ነው ! እወለድበታለሁ !》ሙሔ ኮስተር ብሎ ተናገረ ።
	《በመወለድ አይደለም ። የኩታ በሮችም ከመንግሥት ጋር የሚተባበሩት በገበሬ ማኅበሮቻቸው በኩል ነው ። ገባዎት ?》መርማሪው ፖሊስ እንደ መሰለቸት አለ ።《ቃልዎን በማመን ፥ የቀረበብዎት ክስ ተሰርዞ በነፃ ተለቀዋል ። ስለዚህ ወደሚሄዱበት ይሂዱ ። ወደ ጠቅላይ ግዛቱ ጽሕፈት ቤት ግን ድጋሚ ዝር አይበሉ ። ጊዜ አናጥፋ ።》በማሰናበት እጁን አወናጨፈ ። 
	《ስለ ወንድ ልጅ ብለህ ተማጥኜሃለሁ ።》በጠረጴዛው ጐን አልፎ ከጉልበቱ ላይ ለመውደቅ አላመቸው ብሎ ተንደፋደፈ ።
	《ሰውዬ ምን ነካዎት ! ጤናም አይደሉ ?》መርማሪው ፖሊስ በመበሳጨት ሙሔን እንደ መገፍተር አደረገው።《የሚናገሩት ነገር ካለ ረጋ ብለው በደንብ ይናገሩ ። እንዲህ መሆን አያስፈልግም ። የለውጡ ዓላማ ፥ ጫማ መሳም ጉልበት ላይ መደፋት እንዲቀር አይደለም ?》
	《እሱስ ነው ። ቢጨንቀኝ ነው እንጂ !》ሙሔ የነጠላውን መጣፊያ እያስተካከለ ቀጥ ብሎ ቆመ ።《አየህ ፥ አንተ ወንድ ልጅ ስለሆንክ የወንድ ልጅ ስሜት ፥ የወንድ ልጅ ንዴት ይገባሃል ። ነገሬን ረጋ ብለህ ያደመጥኸኝ አንተው ብቻ ነህ ። አየህ እኔ ሚስቴን ብቻዬን ስቀብር ፥ ሁለት ልጆቼ ከፊቴ ድፍት ሲሉ ፥ እጣን ልጄን ከመንገድ ዳት ጥዬ ስሰደድ ሞት ረስቶኝ መቃብር ተፍቶኝ እንዲህ ቁሜ ለመታየት የበቃሁ ሰው ነኝ ። እና ፥ በደህናው ጊዜ እንደ ሎሚ ሲመጡን ፥ ሲመጠምጡን ኖረው ፥ ያ ሁሉ መከራ ሲወርድብን ፥ የት መኖራችንን የረሱ ቅምጥሎች አሁን ሲያሩብን ፥ ምን ማታት ብቻ ፥ ሲቀዝኑብን ፥ ዝም ብለን እንያቸው ? አንተስ ያስችልሃል ?》ሙሔ እንደ ተሟጋች ሌባ ጣቱን በመርማሪው ፖሊስ ላይ ቀሰረበት ።《ቁመህ እየሄድህ ያስችልሃል ? እኔ . . . እኔ እንደምታየኝ ዕድሜዬ እንግዲህ በቍጥር ነው ። ሰው በሾህስ ይሞት የለ ? እና ፥ ለጀግና አሟሟት አብቃኝ—ቀኔ ደርሶ ከሆነ ።》
	መርማሪው ፖሊስ በሙሔ ንግግር እንደ ድንገተኛ ኢንፍሉዌንዛ መላ ሰውነቱን ትኵሳት ለቀቀበት ። የሚያስደስትም

 
	
የሚያበሳጭም ትኵሳት ። ለምን አይገባውም ? ይገባዋል ። በእልቂቱ ጊዜ በወረዳው ፖሊስ ጣቢያ ስለነበር አይቶታል ። እርግጥ እርሱም ቢሆን ንጹሕ አልነበረም ። ለጠላ ፥ ለአረቄ ከባለ ጉዳይ አንድ ብር — ሁለት ብር ተቀብሏል ። እልቂቱን ከአየ በኋላ ግን የወትሮው ሰው አልሆነም ። ከባድ የሕሊና ሰቀቀን አደረበት ። በየፈፋው ፥ በየመስኩ ፥ በየመንገዱ ፥ ቁሞ እየሄደ ፃዕረሞት የሚመስለው ፥ ሙቶ የትረፈረፈው ፥ ሕዝብ ትርኢት ከዓይነ—ሕሊናው አልጠፋ አለበት ። በሰፊው ተነፈሰ ።《እኔ ዘመቻው በቀጥታ አይመለከተኝም ። ግን የምረዳዎት ነገር እንዳለና ወደ ኩታ በር ይወስድዎት እንደ ሆነ የማውቃቸውን ሰዎች እጠይቅልዎታለሁ ። ከሥራ ስወጣ እግረ—መንገዴን ። እስከዚያው  ግን ሥራ ስላለብን ውጭ ይጠብቁኝ ።》በእጁ ውዝዋዜ ሙሔን አሰናበተው ።
	《ይባርክህ ! ይባርክህ ልጄ ! ኧረ ምን እስከ ነገም እጠብቃለሁ !》
	ሲወጣ በመደነቅ ራሱን ነቀነቀ ። አንዳንዱ ዝመት ሲሉት ይሸሻል ። እንደዚህ ያለው ሰው ደግሞ ሞቴን አሳምርልኝ ብሎ ለመዝመት ፥ ለመዋጋት ፥ ለመሞት እንደ ወገሸ በሬ ግንባሩን አግጥጦ ይመጣል ። እነዚያ ደግሞ ፥ መሞያቸው ላይቀር ለመሞት ተቅለብልበው መጥተዋል ። እንግዲያውስ ማ—ይሙት የደላንታ ገበሬ ነው ይህንን መንግሥት የሚገለብጠው ?
	የሰው ስሜት ፥ የሰው አስተሳሰብ አስገርሞት ፥ ደግሞ ደጋግሞ ራሱን ነቀነቀ ።— ይህ ለውጥ ስንቱን ያሳየን ይሆን ? አለ በልቡ . . .

  

ምዕራፍ ሰባት

	《. . . በባሕላዊው ወይም በልማዳዊው ሁናቴ መሠረት ፥ ከታህሣሥ ፲፩ ቀን ፲፱፻፷፯ ዓ. ም. በፊት የተደረጉት የቤት ባለቤትነት ሥጦታዎች በቀበሌው የፍርድ ሸንጎ ወይም የሚኒስቴሩ መሥሪያ ቤት ተስማሚ መስሎት በሚያቋቁመው ፥ ሥነ ሥርዓት የሚረጋገጥ መሆኑን የሥራና ቤት ሚኒስቴር አስታውሶ ፥ ስለዚህ ጉዳይ ወደፊት መግለጫ በሚሰጥ ጊዜ ባለጉዳይ ሁሉ እንዲረጋገጥለት የሚፈልገው ንብረት ወደሚገኝበት ቀበሌ እየሄደ እንዲያስመሰክርና እንዲያጣራ የሚደረግ መሆኑን አመልክቷል ።》
									የኢትዮጵያ ዜና አገልግሎት ።


	አልፎ  አልፎ  ከተንጠባጠበው የደመና ባዘቶ በቀር በጠራው የመስከረም ሰማይ ላይ የተሠየመችው ፀሐይ በአገር ምድሩ ላይ ብሩሕ ጨረሯን ፈንጥቃበታለች ። እንደ በቅሎ ሰማይ መንካት የከጀለው የመሆነኛ ተራራ ፥ በመስከረም ልምላሜው ላይ ፥ እንደ አዛውንት ሽበት የአደይ አበባ ፈንጠቅ ፈንጠቅ አድርጎበት በግርማ ሞገስ ተገሽሮ ፥ አካባቢውን በትዝብት ቁልቁል የሚመለከት ይመስላል ። ወይብማ መሆን በጀመረው በአላንሻ ሜዳ ላይ በሽህ የሚቈጠሩ የቤት እንስሶች እንደ ጠጠር ፈስሰው ሰፊ ድግስ ይዘዋል ። ከወደ ሰሜን ጐናቸው በኩል የሰገራት ተራራ ግራጫማ ባና የለበሰ እረኛ መስሎ ቁልቁል ያያቸዋል ። የቀትር በኋላ ጀምበር ባዘነበለችበት በኩል የመስቀላ አምባ ረጅም ጕዞ እንደ ተመለሰ መን




ገደኛ ጫ ሥሩን በለከስ ወንዝ እያቀዘቀዘ ፥ እየተለቃለቀ ፥ ጣመኑን እየተወጣ ፥ ከሰማዩ ጋር ተሳስሞ ይታያል—ከንፈር ለከንፈር ገጥሞ . . .
	ውብ ተፈጥሮ ፥ የተፈጥሮ ውበት በወሎ የሰፈነበት ጊዜ ነው ። ወሎዬ ፍቅር የሚቀጭበት ፥ ወሎዬ የሚደሰትበት ፥ ሎሚ የሚወራወርበት ፥ ወሎዬ ክራሩን የሚቃኝበት ፥ ወሎዬ ስለ ፍቅር ፥ ስለ ደስታ ብቻ የሚያስብበት ወራት ነበር ። ተፈጥሮ ይህን አቅርባለች — አሳምራ ። 
	በዚህ ሁሉ መካከል እንደ ብብት ጸጕር ተጣብቃ የበቀለችው የኩታ—በር ከተማ ሕይወታዊ እንቅስቃሴ ጭጋ ጥሎባታል ። በየሰዉ ፊት ፈገግታ የለም ። በየቤቱ ሳቅና ጨወታ የለም ፥ በየመጠጥ ቤቱ ፥ ክራር ማሲንቆ ፥ ዘፈን ፥ አውራጅ ፥ ተቀባይ የለም . . .
	ሙሔ ከፈጥኖ ደራሾች ጋር በማርቸዲስ ካሚዮን ተሳፍሮ ሲደርስ ፥ በኩታ—በር ብዙም ወንድ አልነበረም ። የአካባቢው ገበሬና የከተማውም ብዙው ሠርቶ አደር ወንድ ፥ የእነበላይ ዘለለውን ጦር ለማገድ ወደ መስቀላ አምባ ዘምቶ ነበር ። የቀረው ፥ በአንድ በኩል እነመኰንን መላኩ ሐሳባቸውን ቀይረው ይመጡበታል ወደ ተባለው ወደ ሰገራት ተራራ ጆሮውን አቁሞ  ዓይኑን ወደ መስቀላ አምባ ያማትራል ። እንደ ደሴ የተከፋፈለ ልብ የተዘበራረቀ ስሜት ፥ የተለያየ አስተያየት ከዚህ የለም ። ለውጡ የነካቸው አንድ ሁለት ሰዎች ቀደም ብለው ወጥተው ከቡድናቸው ዘንድ ተቀላቅለዋል ። የቀረው ሁሉ ሰላም ለመንሣት ፥ ንብረት ለመዝረፍ በመጣው ሽፍታ ላይ ፥ በአንድ ስሜት በአንድ ልብ ፥ ጥርሱን የነከሰ ነበር ። ጥርሱን ነክሶ ፥ ልቡን ነክሶ ፥ አንጀቱን ነክሶ ፥ የቈረጠ ፥ የጨከነ ነበር ።
	በዚህ ጊዜ ሁሉ ከደሴ ተጨማሪ ኃይል በመምጣት ላይ ነበር ። ፈጥኖ ደራሽ ፥ አየር ወለድ ፥ የታጠቀው ገበሬ ማኅበር አባል ፥ ከካሚዎን እየወረደ በሚሰጠው መመሪያ መሠረት በየቦታው ይሰማራል ። ከፊሉ ከቦሩ ሜዳ ላይ ታጥፎ ፥ የሚቀረው ሰገራት ተራራ ላይ ነበር ። የዚህ ሁሉ እንቅስቃሴ መድረክ ደግሞ ፥ የመሆነኛ ተራራ እንደ አገጭ ከወደላይ የተደፋበት ፥ የሰገራት ተራራ ከወደኋላው እንደ ትከሻ ያዘነበለበት ፥ ኩታ በር ከተማ እንደ ብብት የተሸጐጠበት ፥ እንደ ደረት ፥ ደረቱን የሰጠው የወረዳው ግዛት ጽሕፈት ቤት ነበር ።     



	ሙሔ ፥ እንደ ሌሎቹ አሁንም አሁንም ወደ መስቀላ አምባ በማንጋጠጥ ፥ እንደ ተመኘው ከግንባር ውጊያው ውስጥ ወዲያውኑ ባለመግባቱ ባንድ በኩል ቢበሽቅም ፥ ከወረዳው ግዛት ግቢ የሚወርደውን ጓዝ በማራገፍ መርዳቱ ፥ መጠነኛ ድርሻውን እንዳበረከተ እየተሰማው በመጽናናት አመሸ ።
	ጀንበር በመስቀላ አምባ ጠልቃ አገር ምድሩን የጨላማ ጥላ እያለበሰው ሲሄድ ፥ ከሻሽ በር ግራና ቀኝ በሩቅ ሲመለከትዋቸው የተጫረ ክብሪት የሚያካክሉ ሁለት የእሳት ብልጭታዎች ታዩ ። አራት—አምስት—አሥር . . .
	በኩታ—በርና በአካባቢው የቀረው ሰው ፥ በሩቅ እንደ ከዋክብት እየበዙ የሚሄዱትን ብልጭታዎች ለመረዳት ጊዜ አልወሰደበትም ። በመስቀላ አምባ አንገት ላይ ተጠምጥሞ የሚኖረው ገበሬ ቤት በእሳት እየተለኰሰ ነው ። ቀደም ብሎ ደርሶ የተከመረ እህል ፥ ከአምና የተረፈ ጐተራና ጉሽጉሽ እህል እየተቃጠለ ፥ እየነደደ ነው ። ኩታ—በር ሆኖ በአሻገር የሚመለከተው ሁሉ ጐጆ እንደ ተቃጠለ ፥ እህሉ እንዳረረ አንጀትና ልቡ አረረ ።
	ምሽቱ ከገፋ በኋላ ትክክለኛው ዜና ደረሰ ።
	ቀደም ብሎ የዘመተው ገበሬ ፥ መስቀላ አምባ ሻሻ—በር ላይ አላሳልፍም ብሎ ሽፍቶቹን አገደ ። ሽፍቶቹ ባንድ በኩል ጉልበት ለመቈጠብ ፥ በሌላ በኩል ተጨማሪ ኃይል እስኪሰበሰብ ጊዜ ለማግኘት ላይ ላዩን በመሆነኛ በኩል የሚያልፍ የኩታ—በር ከተማ የማይነኩ ፥ የባላገር ንብረት የማይዘርፉ ፥ ሳይወድ በግዱ ለለውጡ መንግሥት ያመነውን ሁሉ የማይበቀሉ መሆናቸውን በመግለጽ በአቢጋር ለመኑ ። ገበሬ አሻፈረኝ አለና የሻሻን—በር ጠቅጥቆ ዘጋ ። ጥይት እንደ ማሽላ ቆሎ እየተንጣጣ ፥ በመስቀላ አምባ ተረተር ላይ ሕይወት እንደ አገዳ ተቀንጥሶ እየወደቀ ብዙ ሰዓት የፈጀ ውጊያ ከተደረገ በኋላ ገበሬ ማፈግፈግ ግድ ሆነበት ። መንግሥት ያመነውን ሕዝበ ሀብትና ንብረት ትዘርፋለህ ተብሎ የመጣው የሽፍታ መንጋ ግድቡን እንደ ሰበረ ሙላት የማይታገድ ሆነ ። ኩታ—በር ከተማ መግቢያ ላይ ሁለተኛ መከላከያ ለማበጀት ገበሬው ወደ ኋላ ተመለሰ ።

   

	የመጀመሪያው ግጥሚያ ውጤት እንደታወቀ ፥ በኩታ—በር ከተማ መጠነኛ መደናገጥ ተፈጠረ ። ሰዎች ዕቃቸውን ከቤት እያወጡ በመሆነኛ ተራራ ጥግ በየዛፉና በየቁጥቋጦው ሥር መደበቅ ጀመሩ ። አንዳንዶቹም ፥ በከብትና በትከሻቸው የቻሉትን ያህል ዕቃቸውን እየያዙ ወደ ደሴ አቀኑ ። በረሃብ ስደት ፥ በሽፍታ ስደት ፥ ዕድላቸውን እያማረሩ ። ሌሊቱን ሁሉም በየቤቱ ጆሮውን አቅንቶ ፥ ኮቴና ጩኸት ሲያዳምጥ አደረ ። ዕንቅልፍ ያሸለባቸው በጣም ጥቂቶች ነበሩ ።
	ሙሔ ፥ በመሆነኛ ተራራ ፥ በመስቀላ አምባ ፥ በሰገራት ፥ በኩታ—በር ላይ እንደ ተነጠፈው ጨለማ ልቡ ጨልሞ በዓይናቸው ዕንቅልፍ ዝር ሳይል ካደሩት ሰዎች መካከል አንዱ ነበር ።
	በወረዳው ግዛት መሥሪያ ቤት ፈጥኖ ደራሾች ሠፍረው ስለ ነበር ፥ ከእነርሱ ጋር መጠለያ እንዲይዝ ቢለምኑት እምቢ ብሎ ከወረዳው ግዛትጽሕፈት ቤት ታዛ ላይ ግድግዳውን ተደግፎ ተቀመጠ ። በሩቅ የመስቀላ ተራራን ከሰማዩ ጋር የሚያጋጥመው መስመር በጥቁር ሰሌዳ ላይ እንደ ተሰመረ ደብዛዛ ጠመኔ ፥ ደብዘዝ ብሎ እየታየው ፥ ከፊት ለፊቱ የመሆነኛ ተራራ ፥ በሚያስፈራ ጽልመቱ ተፋጥጦት ፥ ከሥር የኩታ—በር ከተማ በባሰ የጨለማ አዘቅት ተውጦ ሥይኑ ይህንን ሁሉ እየቃኘ የሕይወቱ ሰቀቀን ሁሉ መጣበት ።
	—ማይጨው ዘምቶ  መመለስ ። የሕግ ሚስቱን በባንዳ መነጠቅ ። አምስት ዓመት በአርበኝነት ተንገላቶ በመሬቱ ላይ ጉልተኛ መተከል ። አዲስ መሬት ለማቅናት ቆላ መውረድ ። ከዚያም አስገባሪ ፥ ማድ ቤት በርባሪ መምጣት ። የዳገታማው አፈርሳታ እልቂት ፥ የቆሬው የረሃብ እልቂት ። መቅበር—መጣል—መሸኘት—መሰደድ ። አቤት ወሎ ስንቱን ቻለው? ታዲያ ይህ ሁሉ አልፎ ለማንም ጉልተኛ መገበር ቀርቶ ፥ ፊቱን መልሶ  ሰው እፎይ ማለት ሲጀምር ፥ ስልቻ ሲገለብጥ ፥ ጉስጉሻ ሲደፋ የነበር ቅምጥል ሁሉ አሁን ወደዚያ የሥቃይ ኑሮ ለመመለስ አሰፍስፎ ተነሣ ። ታዲያ ባተሌ ገበሬው ከእነርሱ ጋር ምን አቀላቀለው ።
	ሙሔ ይህንን ጥያቄ ሊመልስ አልቻለም ። መጠነኛ ዕውቀት እንዳገኛው ካሣሁን በየጊዜው እየመጡ ያወያዩት ይከራከሩት እንደ ነበሩት ታረቀኝና ማርቆስ የመሰሉ 

      

ዘማቾች ወረኢሉ ፥ ወረኢመኑ ፥ ዋድላ ደላንታ አለመዝለቃቸውን አያውቅም ነበር ። ስለዚህም እንደርሱ ምስኪን የሆነው የደላንታ ገበሬ በለውጡ ላይ ሸፍቶ እንደርሱ ያሉትን ባተሏ ገበሬዎች ለመግደል ፥ ለዝረፍ ለምን እንደ መጣ ፈጽሞ ሊገባው አልቻለም ። በሬ ከአራጁ ጋር ይውላል እንደሚባለው ሆነበት ። 
	ገባርና አስገባሪ እንደገና በአንድነት ሊኖሩ ? እርያ ብቻ ነው ወደ ትፋቱ የሚመለሰው ። የወሎ ባተሌ ከዚያ ሁሉ በኋላ ገባርነትን አንቅሮ አልተፋውም? ሙሔ ፥ በጨለማ ተጠቃልሎ ፊት ለፊት ከተጋረጠበት የመሆነኛ ተራራ ጋር ተፋጥጦ ቆሽቱ እየደበነ ፥ በንዴት ጥርሱን ሲያፋጭ አንጀቱን እያኘከ በዓይኑ እንቅልፍ ሳይዞር ነጋ ።
	በበነጋው ቀን ብዙ እንቅስቃሴ ስለነበር ፥ እንደ ሆነለት ዕቃ በማውረድ መርዳቱ ፥ ካለበለዚያም እንቅስቃሴውን በአድናቆት መመልከቱ ፥ አንጀቱን የሚያኝክበት ሐሳቡን ከፈለለት ። ተጨማሪ ፈጥኖ ደራሾችና ፓራኮማንዶዎች መጡ ። በወረዳው ግዛት ጽሕፈት ቤት ግቢ ከባድ መሣሪያ ተተከለ ። ክትር ተሠራ ። ከሥር የኩታ—በር ከተማ ነዋሪና አፈግፍጎ የመጣው ገበሬ ይሯሯጣል ። ይዘጋጃል ። እንደ ደሴው በሽፍቶች መምጣት ተደስቶ የሚያሾፍ መልክ አይታይም ። እንደርሱ ሁሉም ጥርሱን ነክሶ ግንባሩን ያጨፈገገ ነበር ። በዚህ ሙሔ መንፈሱን ቀለለው ። ከቈረጡ አይቀር መቍረጥ ነው ። የምን ማወላወል?
	《ጀምበር በመስቀላ አምባ ጀርባ ማዘቅዘቅ ስትይዝ በመሆነኛ ተራራ ላይ አልፎ—አልፎ ጢስ መታየት ጀመረ ። ጢሱ እየበረከተ ሄደ ። የሽፍታው መንጋ ከሸለቆው መተላለፊያ ላይ ከባድ መከላከል እንደሚጠብቀው በመገመት ዋናውን መንገድ ይዞ በኩታ—በር ከተማ ማለፉን ትቶታል ማለት ነው ። አካሄዱ ፥ ላዩን በመሆነኛ ተራራ ላይ በኩል አርድጎ በአርብሮ ጐራ በር በመዝለቅ በጦሳ ተራራ ጥግ ጥጉን ደሴ ለመግባት ነበር ። የፊውዳሉ ሽፍታ አእምሮ ያልተገነዘበው ፥ እስከ መሆነኛ ተራራ የሚዘልቅ መሣሪያ በሩቅ ተጠምዶ የሚጠብቀው መሆኑን ነበር ።    
	በወረዳው ግዛት ጽሕፈት ቤት ክልልና በሰገራት አምባ ላይ የተጠመዱት ከባድ መሣሪያዎች በመሆነኛ ተራራ ላይ የቁጣ ፥ የመዓት ፥ የእሳት ላንቃቸውን ከፈቱ ። የሰማንያ ሚሊ



ሜትር ድምፅ ከገደል ማሚቶው ጋር እየተቀባበለ ከመስቀላ አምባ እስከ ሰገራት አስተጋባ ። የጆሮ ታምቡር የሚበላ የሚመስል ፥ ልብ የሚያሸብር ድብልቅልቅ ጩኸት ። በእያንዳንዱ ተኵስ ከመሆነኛ ተራራ ላይ የሚነሣው ጢስ እንደ ጃንጥላ በመከፈት ሰማዩን እያጠቆረው ሄደ ። ኩታ በር—ከጭንቋ ለመገላገል ምጥ ያዛት ።
	የከባድ መሣሪያው ተኵስ ጥቂት ሰዓት እንደ ቆየ ፥ እግረኛው አጥቂ ጦር ከምዕራብ በኩል ፥ ከመካከል ገበሬው በአብዛኛው መጥረቢያ ፥ ጦር ፥ ዱላ ይዞ ፥ የመሆነኛን ዳገት ተያያዘው ። እንደ ጉንዳን እየተርመሰመሰ ፥ እንደ ፋሮ ቋጥኙን ፥ ቁጥቋጦውን እየቧጠጠ. . .
	መጥረቢያውን እንደ ያዘ ከገበሬው ተዋጊ ጋር ተቀላቅሎ የነበረው ሙሔ ፥ አከላቱ ከስሜቱ እኩል ሊራመድ አለመቻሉን ለመገንዘብ ረጅም ጊዜ አልወሰደበትም ። ቁጣው ተራራውን ዘልቆ ከመንጋ ሽፍታ ጋር ተናንቋል ። ዕድሜ የቦረቦረው ፥ ችግርና እንግልት የጨረሰው አካሉ ግን በለስላሳ ስሚንቶ  ላይ እንደሚሳብ እባብ እየተሽመደመደና እየተልፈሰፈሰ አስቸገረው ። ሐሳቡ በንዴት ሠረገላ ተንሳፍፎ ጠላቶቹን ቁልቁል ይቃኛል ። እጅና እግሩ ግን እንደ ደረቀ ቆዳ ለልቡ ፈቃድ አልታዘዝ አሉ ።
	ዘማቹ ገበሬ ከመሆነኛ ተራራ አንገት ላይ ሲዘልቅ ፥ ሙሔ ገና ከወገቡ ላይ ይዳክር ነበር ። ጨለማ ለዓይን ሲይዝ ከባድ ዝናም ይጥል ጀመር ። የከባድ መሣሪያው ተኵስ አቁሞ በቦታው የነጐድጓድ ድምፅ ተተካበት ። ከተራራው አናት ላይ የጠመንጃ ተኵስ ፥ የቆርቆሮ ጣሪያ እንደሚደበድብ በረዶ በሩቅ ይንኳኳል ። በተራራው አናት ጥግ የአፈሙዝ ላንቃ ብልጭ ድርግም ፥ ብልጭ ድርግም ይላል ። አንዳንዱ እንደ በራሪ ኮከብ በሰማዩ ላይ ይወረወራል ። ይህንን ሁሉ ለማብረድ ገስግሦ የመጣ ይመስል ዝናሙ ዝም ብሎ ይወርዳል ።
	ሙሔ ፥ ብልጭታ ከሚታይበት ፥ ኳኳቴው ከሚሰማበት ለመድረስ ፥ ሲያንሸራትተው ፥ ሣር ቅጠል ቧጥጦ ከመንከባለል እየዳነ ፥ ሁለት እርምጃ ሂዶ እንደሆነ አንድ እርምጃ ወደ ኋላ እየተመለሰ ፥ ሦስት አራት እርምጃ ሂዶ እየተጋደመ ፥ አሁንም እየተንፏቀቀ ፥ እንደ ትል እየተጐተተ ጥርሱን ነክሶ ይዳክራል ።

  

ከላይ ዝናሙ ይወርድበታል ። ጭቃው ያድጠዋል ። እጁ የሚጨብጠውን ነገር ይቧጥጣል ። ከላይ ዝናሙ ይወርዳል—ያርሰዋል—ያበሰብሰዋል ። እትትት... ሰውነቱ እንደ መንዘፍዘፍ ይቃጣዋል ። ውስጠ—ሰውነቱ ግን በእልህ ይቃጠላል ። ከላይ ውኃ ከውስጥ እሳት ፥ ከላይ ቅዝቃዜ ፥ ከውስጥ ሙቀት...
	ሙቀቱ እየቆየ ወደ ትኵሳት ተሸጋገረ ። እንደ ጨቅጫቃ ሚስት የማያባራው ዝናም እየወረደበት እያበሰበሰው ፥ ከግንባሩ ላይና ከብብቱ ሥር ላብ ችፍፍ ሲል ተሰማው ። ለምን እንደሆነ ወዲያውኑ አወቀ ።
	《እንኳን ንዳድ መድፍም አይመልሰኝም》ሲል መንገጫገጭ የጀመረውን ጥርሱን ነክሶ እየቧጠጠ መሳቡን ቀጠለ ። ቆሬ ከወረደ በኋላ ያተረፈው አንድ ነገር ወባ ነበር ። ካፊያ ሲጥል አልፎ አልፎ ትነሣበታለች ። ደግነቱ በጥቂት ሰዓት ውስጥ የምትበርድ ዓይነት ናት ። እስከዚያው ግን ድብን ታደርጋለች ። አሁን ደግሞ በአጉል ጊዜ ተነሥታ ከከፍተኛ ተልዕኮው ልታሰናክለው?《ስምኳ ንዳድ መድፍም አያስቀረኝ!》አለ በገጠመው ጥርሱ መካከል — አሁንም እንደ ገና ።
	ሙሔ የመሆነኛን ዳገት ይቧጥጣል ። በትኵሳት ፥ በወባ ቅዠት ። በደመ — ነፍስ ጊዜው ሳይታወቀው ከተራራው አናት ሲደርስ ውድቅት ሌሊት ሆኖ ነበር። የደልዳላው አናት ቅዝቃዜ ገረፈው ። ላቡ ባንዴ ደረቀ ። አሁን ዝናሙ አባርቷል ። የዕለቱ ውጊያ አብቅቶ ሁሉም ሥፍራውን ይዞ አድፍጧል ። ከጥቂት ሰዓታት በፊት ጥይት ሲንጣጣበት ፥ ጥሪ ፥ ጩኸት ፥ ፉከራ ሲያስተጋባበት የነበረው የመሆነኛ ደልዳላ አናት ከሩቅ መንደር ከሚጮህ ውሻና ከሚያቃስት ቍስለኛ በስተቀር ፥ ጸጥታ ሰፍኖበታል ። እየገለጠ በሄደው ሰማይ ላይ ከዋክብት መቁለጭለጭ ፥ መጠቃቀስ ጀምረዋል ። በሙሔ ዓይን ላይ ግን የእሳት ፍንጣሪዎች ይጨፍሩ ነበር ። ቀስ በቀስ ትኵሳቱ እየበረደ ሲሄድ ፥ ሰመመን እየተተካበት በመጨረሻ ሳይታወቀው ጭልጥ ያለ እንቅልፍ ወሰደው ። በዝናም የራሰው ልብሱ ቅዝቃዜ አልተሰማውም።
	ሙሔ በተደበላለቀ ጩኸት ባኖ ነቃ ። ገና የፈነጠቀችው ዠምበር የመሆነኛን አናት በብርማ ብርሃንዋ አጐናጽፋዋለች ። የገብስና የስንዴ አዝመራ በጧት ነፋስ ይዘናፈላል ፤ ያሸበሽባል ።
    

ያልረገፈ ጤዛ እንደ ተበተነ የብር አሸዋ እያብለጨለጨ የተቀበለውን የፀሐይ ጮራ መልሶ ይፈነጥቃል ።
	ነገር ግን በመሆነኛ አናት ላይ የሰፈነውን ይህን  የተፈጥሮ  ውበት የሚያደንቅ ማንም ፍጡር አልነበረም ። ሙሔ ከተጋደመበት በስተምራብ ወደ ፍላጎ መዳረሻ ሲል ፥ መሬት ቁና ትሆናለች ። ዓይኑን ማመን ዓቃተው ። ይህ መጨራረስ ፥ መፋጀት ፥ መተላለቅ እንጂ ውጊያ አይባልም ፥ አለ በልቡ ። ከአንድ በኩል ለተዘረፈ ከብት ፥ ማሠሪያና ለብር መያዣ ይዞት የመጣውን ገመድና አቆማዳ እየጣለ የሚሸሸውን ጀሌ ሽፍታ ፥ ያመረረው ፥ የጨከነው ፥ የቈረጠው የኩታ—በር ገበሬ እያሳደደ በመጥረቢያ ይፈልጠዋል ፤ በጦር ይሰቀስቀዋል ፤ በጐራዴ ይቀነጥበዋል። ከሌላ በኩል ከአንድ መጠነኛ ማሳ በማይበልጥ ርቀት ፥ መለዮ ለባሹና የታጠቀው ሽፍታ ይጠዛጠዛል ። አንዳንዱ ከተጋደመበትና ከተንበረከከበት ዘሎ እየተነሣ ተወርውሮ እየፎከረ ከጠላቱ መሃል ይገባል። አንዳንዱ ሳይደርስ መሃል መንገድ ላይ ይደፋል ። ሌላ ሥፍራ ላይ እንደ ደፈረሰ ገበያ ጩኸትና ትርምሱ እየቀጠለ ዱላ ፥ ከዱላ ይከታከታል ። መጥረቢያ ከመጥረቢያ ይፋጫል ። ጋሻ ከጋሻ ይፋተጋል ። ጦር ከጦር ይላላሳል ። አንዳንዱ በግንባሩ ይደፋል ። ሌላው በጀርባው ይፈነገላል ። አንዱ ወደ ሰማይ ጉኖ ይፈጠፈጣል ። ሰውነት ትንሽ እንደ መንዘፍዘፍ ፥ እንደ መንቀጥቀጥ ይልና እንደ ገና ሳይነቀሳቀስ ባለበት ይረጋል ። በመሆነኛ አናት ላይ በሚዘገንን ሁናቴ ሰውና ሰው ይተላለቃል ። ሕይወት ይጠፋፋል ።
	ሙሔ ይህንን ሁሉ ላንድ አፍታ ሲያይ ፥ ከቆሬ ድረስ ያመጣውን ዓላማ ዘንግቶ ሌላ ሰቀቀን ፥ ሌላ ንዴት ያዘው ። ራሱ የዋለበት የማይጨው እልቂት ይገባዋል ። ቀለሙ ከቀለማችን የማይመሳሰል ባዕድ ባሕር አቋርጦ ሊገዝን ቢመጣ ነው ። ግን ሹም ለምን ተሻርኩ ብሎ ፥ የማያርስ ፥ የማይቆፈር ፥ የማያርም ፥ የማያጭድ እህል ማስጫን ለምን ቀረብኝ ብሎ ፥ አንዱ የሌላውን ንብረት ካልዘረፍኩ ብሎ ፥ ወገን ከወገኑ እንዲህ መተላለቅ አለበት? የአንድ እናት አገር ልጆች እንዲህ መጨካከን አለባቸው? ወሎ ካሁን ቀደም ያየው ሞት ፥ ያየው እልቂት አይበቃውም? ድፍን ወሎ ያልተቆፈረ ፥ ያልተከደነ መቃብር መሆን አለበት? ሰው ጨካኝ አውሬ ነው የሚል ሐሳብ እየመጣ


        
በት ጕሮሮን ሲቃ እተናነቀው ዓይኑን ክድን አደረገ ። ማየቱ አሠቅቆት ።
	《የለም ፥ ሰው በተፈጥሮው ጨካኝ አይደለም ። ጨካኝ የሚያደርገው ሥርዓቱ ፥ አስተዳደሩ ነው ። ትክክለኛ ሥርዓትና አስተዳደር በሰው ልጆች መካከል ፍቅርና ሰላም እንዲነግሥ ያደረገል》ሲሉ እነታረቀኝ የታናገሩት ትዝ አለው ። 
	በሰው ልጆች መካከል ፍቅርና ሰላም እንዲነገሥ የሚያደርግ ሥርዓትና አስተዳደር ምን ዓይነት ይሆን? አስተማሪዎቹ ራሳቸው ሳይዩት ሳይደርሱበት አለፉ ። ለጋ ሕይወታቸው ፥ በአዲሱ ሥርዓት ይጠፋል በሚሉት ጥላቻና ጭካኔ ተቀነጠሰች ። ይህ እልቂት መቆም አለበት ።
	ክንዱን ማንሣት ያቃተው ይመስል መጥረቢያውን አንዘላዝሎ ይዞ በቦዘ አእምሮ ወደ አፈናው ውጊያ አመራ ። ብቻውን ያንን ትንቅንቅ ሊገላገል ። ብቻውን ፥ ባርኮና አውግዞ ሰላም ሊያነገሥ ።
	ሰውየው በአለባበሱ ከሸፍቶቹ ወገን መሆኑ ግልጽ ነው ።  የሚተኵሰው ግን በሁሉም ላይ ነበር ። ጥርሱን አግጥጦ ፥ ዓይኑን ጨፍኖ ፥ የሚንዘፈዘፍ እጁ እንዳሰኘው አፈሙዙን ግራና ቀኝ ጥይት ያዘንማል ፤ ሞት ይዘራል ፤ ሕይወት ያጭዳል. . .
	ሙሔ ለቅጽበት ቀት ብሎ ቆሞ ። አንድ ጊዜ እንደ ቅጠል ወደሚረግፈው ሰው ፥ ሌላ ጊዜ ሞት ወደሚተፋው መትረየስ አመላለሰ ።
	ሰውየው ከዚህ ቀደም ጦር ሜዳ ውሎ የማያውቅ የመጨረሻው ፈሪ መሆን አለበት ፤ ፍርሃት ብቻ ነው እንደዚህ የሚያደርግ ። ፍርሃት ጭካኔን ይወልዳል ። የመጨረሻው ፈሪ የመጨረሻው ጨካኝ ነው ። ፍርሃቱን ለመወጣት ዓለምን ከማጥፋት አይመለስም ። አዎ ፥ ጭካኔን ለማጥፋት ፍርሃትንም ማጥፋት ያስፈልጋል ። ሙሔ መላ ሰውነቱን እያንቀጠቀጠ ፥ መጥረቢያውን በሁለት እጁ ወደ ላይ አንሥቶ ሞት ወደሚዘራው ፍርሃት ተፈተለከ ።


	ሙሔ መጥረቢያውን ከፍ አድርጎ ይዞ ከሰውየው ትከሻ በላይ ሲያንዣብብ ፥ ሰውየው ውቃቢው የነገረው ይመስል ፥ ድንገት ቀና ብሎ ዓይኑን ሲገልጥ አንድ ሆነ ። ከአሁን ቀደም ያየው መልክ ነው ? መጥረቢያ የያዘ እጁን ወደ ላይ እንደ ዘረጋ ሙሔን ባለበት ያደረቀው ግን የሰውየው መልክ ትወሳ አልነበረም ። የዓይኑ ፍጥጫ እንጂ ። በከፉ ቀን ያረዳት የላሙ የቦቂትን ጭንቅላት ሕፃናት ልጆቹ ከድንጋይ ላይ አስቀምጠውት ፥ አፍጥጠው እንዳያቸው ዓይኖች ዓይነት... እያየ የማያይ ፥ ሳያይ የሚያይ የሚመስል ከድንጋጤና ከፍርሃት ሁሉ በላይ የሆነ ፍጥጫ ... ሕይወት ከሞት ጋር በገሃድ ሲጋተር ብቻ የሚፈጠር ፍጥጫ ። የሕይወትና የሞት ጣውንትነት ፍጥጫ ።
	ሙሔ መልሶ በሞት ፍጥጫ ላይ አፈጠጠበት ። መጥረቢያ የያዘ እጁን ወደ ላይ እንደ ዘረጋ አንድ ነገር ከቆመበት አነጠረው ። መጥረቢያ ጨብጦ የተዘረጋው እጁ ወደ ታች ነዘረ ። የሚፈለጥ እንጨት የመሰለ ድምፅ ተሰማው ። ርጥበት ነገር ተረጨ ።
	ሁሉ ነገር ባዶ ጭለማ ሆነ ...
	ካፊያ ጣለ ። ሕይወት ከሌለው ገላ መርጋት የጀመረ ደም በዝናም ውኃ እየበጠበጠ ፥ እየቀጠነ ፥ ደማቅ ቅላቱን እየለወጠ ከአፈር ጋር ተቀላቀለ ። ከመሆነኛ ሆድ እየሠረገ ገባ ።
	ጆቢራዎች እየተጠራሩ ፥ እየተሰበሰቡ ማንዣበብ ጀመሩ ። ...
	

፪

	የወይዘሮ ዘርፈሽዋል ቤተ ሰብ በጥቂት ወራት ውስጥ በጣም ተለውጦ ነበር ። ሰው ኑሮውን ይመስላል እንዲሉ ፥ አዲሱ ነገር አዳዳሲ ሁናቴ አስተማራቻው ፤ አስለመዳቸው ። መሶብ ቤት ከከፈቱ ወዲህ በገረድና በአሽከር ላይ መደንፋታቸውን ለትልቅ ለትንሹ ዱላ ማንሣታቸውን ትተውታል ።《ደም ከርሸሌ ያስገባኝ?》ይላሉ ብቻቸውን ። ይህም ሆኖ አሽከርና ገረድ አልቀመጥላቸው ካለ ቆይቷል ። የገጠር መሬት የከተማ ቦታና 


  


ትርፍ ቤት አዋጅ ከወጣ ወዲህ ፥ ፊታቸውን ያጠቆሩበት ሠራተኛ ሁሉ እየጣላቸው መሄድ ነው ። አንዳንዷም ፥《እንደ ትናንቱ መሰሎት እንዴ? የፊውዳል ዘመን አክትሟል》ስትል ፥ ልክ—ልካቸውን ትነግራቸዋለች ። እንደ ወትሮው ፥ እንደ ልባቸው መሳደብ ይከጅላቸዋል ፤ መግረፍ ይቃጣቸዋል ። በሌሎች መሰሎቻቸው ላይ የደረሰው ፥ በቁጥጥር ሥር መዋሉ ፥ ከዚያም አልፎ የፍየል ወጠጤው ሽለላና አብዮታዊ እርምጃው ከፊታቸው ድቅን ሲልባቸው ፥ በስንት ጭንቅ ስሜታቸውን ዋጥ ስልቅጥ አድርገው ለጊዜው ይታገሡታል ። መኝታ ክፍላቸው ውስጥ ብቻቸውን ሲሆኑ ፈንቅሏቸው ይወጣል ። ስቅስቅ ብለው ያለቅሳሉ ። ከሰው ጋር ሲወያዩ ደግሞ ፥《ብቻዬን መሆኔ ነው ። ሴት መሆኔ ነው እንጂ ደጃዝማች ቢኖሩ እንዲህ የማንም መጫወቻ እሆን ነበር? 》ይላሉ ። መልሰው ደግሞ ፥《ኧረ እንኳን ፈጣሪ ይህንን ጊዜ አላሳያቸው!》በማለት ከንፈራቸውን ይመጠምጣሉ ። ሆኖም ከብዙ ዓመታት በፊት የሞቱ ባላቸውን የሚያነሡት ለአፍ ልማድ ያህል እንጂ ከልባቸው ትዝ ብለዋቸው አይደለም። ሕይወት ያለው ትዝታቸው ከሕሊናቸው ሰሌዳ ከደበዘዘ ቆይቶአል ። ከግድግዳው ላይ የተሰቀለው ፎቶግራፍ ባያስታውሳቸው ኖሮ መልካሸው ስንኳ ምን እንደሚመስል ጨርሰው በረሱት ነበር ። የሟች ባላቸውን ስም እያነሡ ከንፈራቸውን ይምጠጡ እንጂ ልባቸው የሚያስበው ደግሞ ስለ ማናዬ ደኅንነት ነበር ። ማናዬ በድል አድራጊነት አዲስ አበባ ተመልሶ ፥《ይህንን ምናምንቴ》ሁሉ ልክ የሚያስገባበት ቀን በጕጕት ቢጠባበቁም ፥《እኔው ነኝ ወትውቼ የሰደድኩት ። ምናለ ከእኛው ጋር ሰው እንደሆነው ይሆን ነበር》እያሉ መጸጸታቸው ደግሞ አልቀረም ። 
	የሠራተኛውን ችግር እየቆዩ ዘዴ አገኙለት ። ከአገር ቤት ሁለት ሴት ዘመዶቻቸውን አስመጡና ባዕድ ሠራተኛ መቅጠሩን ተዉት ። ባንድ በኩል ፥ ከገረድ ጋር እኩል አፍ መካፈቱ ያስመረራቸው ሲሆን ፥ በሌላ በኩል ግን ለጥንቃቄም ሲሉ ነው ። እንኳን ባዕድ ሠራተኛ ዘመድ ስንኳ ዛሬ ጊዜ በጥርጣሬ መታየት አለበት ። ከዚህ ቤት አድኃሪያን እየተሰበሰቡ ይዶልታሉ ብሎ ቢያስዛቸውስ ?
	ሁለቱ ዘመዶቻቸው ፥ ራሳቸውና ዘለቃ ሆነው የመሶብ ቤቱን ሥራ ተያይዘውታል ። አንድ ባላገር ዘመዳቸውን ዘበኝነት አቁመዋል ።


 
ከግቢው በር ላይ ፥《የሀገር ምግብ ቤት》የሚል ጽሑፍ ከመሶብ ሥዕል ጋር ተለጥፎበታል ። ግን የፈለገ ሁሉ እንዴ ልቡ ገብቶ የሚበላበትና የሚተጠጣበት አይደለም ። የማይፈለግ ወይም ያልታወቀ ደንበኛ ድንገት ገበቶ ፥《ምግብ አለ?》ብሎ የጠየቀ እንደሆነ የሚሰጠው መልስ ፥《አልቋል》የሚል ነው ።
	《ቢራስ?》
	《እሱም የለም።》	
  	《ገና አልመጣልንም ።》
	《ታዲያ ምን አላችሁ?》
	《ለጊዜው ምንም!》ትላለች ፥ እንዴት መመለስ እንዳለባት የተነገረችው ዘመድ ሠራተኛ ። እንዲያውም ብዙ ጊዜ የውጭው በር ተዘግቶ የታወቁ ደንበኞች ሲያንኳኵ እየተከፈተላቸው ነው የሚገቡት ። ውስጡም ከአንድ መኖሪያ ቤት ምንም ያህል የተለየ አይደለም ። ለስሙ ያህል ብቻ ባንኮ ቢጤ ከአንድ ጥግ አለ ። ከእርሱ ጀርባ ከመደርደሪያው ላይ ጥቂት ጠርሙሶችና ብርጭቆዎች ተደርድረዋል ። ሁለት የመጠጥ ቤት ጠረጴዛዎች ከተመሣሣይ ወንበሮቻቸው ጋር በሁለት አግጣጫ አሉ ። የተቀረው ግን የመኖሪያ ቤት ሳሎን ነው ።
	በፊት መኝታ ቤት የነበሩት ሁለት ክፍሎች እንደዚሁ አንዳንድ ሙሉ ሳሎን አለባቸው ። የቀድሞ ከፍተኛ መኰንኖች ፥ ከሥራ የተወገዱ ወይም ጡረታ የወጡ የቀድሞ ሹማምንት ፥ የገጠር መሬትና የከተማ ቤት የተወረሰባቸው የትናንት ሀብታሞችእ ፥ እየተገናኙ ውስኪ አስቀድመው ወሬ የሚለዋወጡበት ፥ መልእክት የሚቀባበሉበት ፥ የጀርመንና የኦምዱርማንን ራዲዮ የሚያዳምጡበት ፥ በእነዚህ ሁለት ክፍሎች ውስጥ ነው ። ወሬ—ምሥጢር—መልእክት ...
	ወይዘሮ ዘርፈሽዋል ፥《የሀገር ምግብ ቤት》የከፈቱት በወይዘሮ ሸዋዬ አነሳሽነትና አማካይነት ነበር ።
	ማናዬ ለመሸፈት ሲነሣ በገቡለት ቃል መሠረት ወይዘሮ ሸዋዬ ለወይዘሮ ዘርፈሽዋል እንደ እናት ያህል የሚያስቡ ሆኑ። እህል በጆንያ ፥ ቅባት በቆርቆሮ ፥  ቅመማ ቅመም ሳይቀር በሠራተኛ ይልኩላቸዋል ። ወይም በመኪና አስጭነው ይመጣሉ ።


 

《ዘርፉ ፥ የሚቸግርሽ ነገር ካለ ንገሪኝ አትደብቂኝ ፤ የእኔ ያንቺ ነው ፥ ያንቺ የኔ ነው》ይላሉ ።
	《ኧረ ምንም ችግር የለ ። ሞልቶ ተርፎ!》ሲሉ ወይዘሮ ዘርፈሽዋል ይመልሳሉ ። ግን የገንዘብ ነገር ውስጥ ውስጡን እየተሰማቸው ሂዶ ነበር ። ያ ሁሉ የእህልና የቡና መሬት ተወርሶባቸው ሀብታቸው የማይጐድል የመሰለው ወይዘሮ  ሸዋዬ ነበሩ ። ድግሱ ፥ ተጋባዡ ፥ ስብሰባው ፥ የገጠር መሬት አዋጅ ከመታወጁ በፊት እንደነበረው ቀጠለ ።
	በሐምሌ ወር ላይ የከተማ ቦታና ትርፍ ቤት አዋጅ ሲወጣ ፥ ወይዘሮ ዘርፈሽዋል የፍል ውኃ መሬታቸውን በደህና ዋጋ ሽጠው የገንዘብ ችግራቸውን ፋይል ባንድ ጊዜ ለመዝጋት የነበራቸው ተስፋ ለጊዜው ተቋረጠባቸው ። ጨርሶ ግን ተስፋ አልቆረጡም ። 
	《እጃችንን አጣጥፈን ማስረከብ ። አይደረግም! ለጊዜው እነሱ እንደ ፈለጉ አንድ ሌላ ቤት ለንግድ ሥራ ይፈቀዳል ተብሏል ። ቀደም ብዬ በ፲፱፻፷፮ ዓ. ም. መስከረም ወር ሽጬላታለሁ ብዬ ልፈርምልሽና ለምን አንዱን አትወስጂም?》ሲሉ በቁጣ መልክ ጠየቁ ።《እኔም አንዱን ትልቁን ላስቀር ነው ።》
	《ከምን አባቴ አምጥቼ ልከፍልሽ?》
	《ነግደሽ ፥ ሠርተሽ ባገኘሽ ጊዜ ።》
	《እንግዲህ በዚህ ዕድሜዬ ምኑን ነገድኩት ብለሽ?》
	《በስምሽ ይዘሽው ቆዪ! የሚሆነው ምን ይታወቃል?》
	《ከሆነማ እንዳልሽ》አሉ ወይዘሮ ዘርፈሽዋል ። ቤት በነጻ ሲገኝ እንዴት እምቢ ይባላል ።
	አፈጻጸሙን ወይዘሮ ሸዋዬ በሚያውቁበት መንገድ አቀላጠፉት ። በመጀመሪያ ቤት የሚመዘገቡት ሲሰማሩ ወይዘሮ ዘርፈሽዋል የትርፍ ቤት ቅጽ እንዲሞሉ ተደረገ ። ቀጥሎ ሻጭ ፥ ገዢና ሦስት እማኞች የፈረሙበት የሽያጭ ውል ፥ አንድ ዓመት ሙሉ በሣጥን ውስጥ የኖረ እንዲመስል ተደርጎ ተሰናዳና ቤቱ ለሚገኝበት ቀበሌ ጽሕፈት ቤት ገባ ። ለተጨማሪ ማረጋገጫ ሦስት ሰዎች ቀርበው መሰከሩ ። ጠቅላላው ሰነድ ከቀበሌው ጽሕፈት ቤት መሸኛ ደብዳቤ ጋር ወደ ሥራና ቤት ሚኒስቴር ተላለፈ ።


 	


	ለሽያጭ የመረጡትን ቤት የከራይቶት የነበረው የውጭ አገር ዜጋ ከኢትዮጵያ በመውጣቱ ለአንድ ወር ያህል ተዘግቶ የቆየ ባዶ በመሆኑና ወይዘሮ ሸዋዬም ከቀበሌው ጽሕፈት ቤት አንሥቶ በየክፍሉ ጉዳያቸውን የሚገፋላቸው ሥውር ሰው ስለነበራቸው ፥ አንዳችም ችግር አላጋጠማቸውም ። ሁለት ሳምንት ባልሞላ ጊዜ ውስጥ ወይዘሮ ዘርፈሽዋል ፥ ምን የመሰለ ቪላ ቤት ተረከቡ ። ወይዘሮ ሸዋዬ አሁንም የዕኧመግዣ ገንዘብ በብድር ስም ሰጥተዋቸው መስከረም ሳይጠባ የሀገር ምፍብ ቤት ተከፈተ ።
	በጥቂት ቀናት ውስጥ ፥ የወይዘሮ ዘርፈሽዋል《የሀገር ምግብ ቤት》፥《የእኛው ናቸው》የሚሏቸው ሰዎች የሚገናኙበት ፥ የወይዘሮ ሸዋዬ ቤት ቅርንጫፍ አከል መናኸሪያ ሆነ ።
	በጥምቀት መባቻ ሰሞን አንድ ቀን ምሽት ፥ የወይዘሮ ዘርፈሽዋል ልዩ  ደንበኞች፥ አቶ ተጫን ፥ ኮሎኔል ደመላሽ ፥ ፊታውራሪ ወርቃለማሁና ነጋድራስ አገኘሁ በትንሹ የሳሎን ክፍል ውስጥ ተሰብስበዋል ። ከመካከላቸው ውስኪ በጠርሙስ ተሹሞአል ። ዘለቃ ከቴፕ ሪኮርደሩ አጠገብ ተቀምጣ የቴፕ ክር መራርጠችና አንዱን ስታጐርሰው ፥《እምቧ በይ ላሚቱ》የሚለው ዘፈን አስተጋባ ። ይህች ዘፈን በመሶብ ቤትና በታክሲ አካባቢ የሰሞኑ ወረት ሆናለች ። ደግመው ደጋግመው እንዳልሰሟት ሁሉም ከቅኝቱ ጋር ራሳቸውን ማወዛወዝ ጀመሩ ።
	《እሜቴ ኧረ ይምጡና ይቀመጡ እባክዎ!》አላቸው ተጫን ፥ ወይዘሮ ዘርፈሽዋል በማድ ቤቱ በር በኩል ሲገቡ ።
	《እደርሳለሁ ። ዘለቃዬ ፥ ኧረ እሱን ሙዚቃ ዝቅ አርጊው!》አሉ ወይዘሮ ዘርፈሽዋል ፥ ተመልሰው ወደ ማድቤት እየወጡ ። ለሰዎቹ ጥብስ ቢጤ እያዘጋጁ ነበር ።
	《ጠጡ እንጂ!》አለ ተጫን ብርጭቆአቸውን እየሞላ ። ለሰሞኑ አስደሳች ወሬ ጠርሙስ ውስኪ የከፈተው እርሱ ነበር ። ሻሸመኔ አጠገብ ሃያ ጋሻ መሬት የተወረሰ ቢሆንም ፥ ያረባቸው የነበሩትን ከአምስት መቶ የሚበልጡ ከብቶች አሽሽቶ በድብቅ በመሸጥ ብዙ ገንዘብ ስለ ያዘ አዘውትሮ የሚጋብዝ እርሱ ነው ።
	《ማስጠጣት ያስጠጣል》ኮሎኔል ደመላሽ ውስኪውን በሰፊው ተጐነጨው ።《ግን እኔ ያልገባኝ ፥ ጀርመን ራዲዮና ቢ.ቢ.ሲ.




ራዲዮ ወልዲያ ተያዘ ሲል መኪና እንዴት ከደሴ ሊመጣ ቻለ ነው?》
	《መንገድ አለመዝጋታቸው ደግ አረጉ ባይ ነኝ ። ለምን ሕዝብ ይቸገር!》ሲል ተጫን መለሰ ፥ ከውስኪው ጋር ፊቱ በተስፋና በደስታ እየፈካ ።
	ትንሽ የጥርጣሬ መልክ የሚታይባቸው ፊታውራሪ ወርቃለማሁ ብቻ ናቸው ። ታስረው ከተፈቱ ወዲህ የተሰበረ ቅስማቸው በሚገባ አላገገመላቸውም ።《እኔ የምፈራው ሁሉም ነገር ወሬ ብቻ ነው ሆኖ እንዳይቀር ነው》አሉ ልባቸውን ለዘፈኑ ሰጥተው ።	
	《ምኑ?》ነጋድራስ አገኘሁ ኰስተር ብሎ ጠየቃቸው ።
	《እነዚያ መጣን መጣን ይላሉ ። እነዚህ እየበረቱ ይሄዳሉ። በመካከሉ ...》ፊታውራሪ ወርቃለማሁ ንግግራቸውን አቋርጠው ተዉት ።
	《ምኑን ነው የበረቱት ። ይችን ከተማዋን የሙጥኝ ስላሉ ነው? ስሜነህ ? እንደላከው መልክት ከሆነ ጐጃምን በሙሉ አስገብሯል》ሲል ነጋድራስ አገኛሁ መለሰ ።
	《የሚባለው እውነት ፥ ከሆነ አሜሪካ መሣሪያ ቢሰጥ እንጂ ራሱ መጥቶ የሚዋጋ ይመስልሃል?》
	《ባይመጣስ?》ኰለኔል ደመላሽ በንቀት ከንፈሩን መጠጠ ።《መሣሪያው ከተገኘ አሁን የሚንጫጫው ሁሉ ምን መሰላችሁ? ባንዴ ነው የሚበታተነው ። አይተነው የለ በየካቲት! ወዲያው እርጭ ! ምን አለው ብላችሁ ነው የሳሙና አረፋ!》ኮሎኔል ደመላሽ ውስኪ በተጐነጨ መጠን ድፍረቱ እየገነነ ይሄዳል ። በጣም ሞቅታ ሲሰማውማ መላ ኢትዮጵያን ባንድ አፍታ ከቁጥጥሩ ሥር የሚያደርጋት ይመስለዋል ።
	《ብቻ!》ሲሉ ፊታውራሪ ወርቃለማሁን አቋረጣቸው ።
	《ፊታውራሪ እርስዎ ደግሞ ብቻ ... ብቻ ... እንዲያው ማለትእያበዙ ሄዱ! ሰልበው ነው የለቀቁዎት ልበል?》ደመላሽ ዓይኑን አጕረጠረጠ ።


    

	《እኔ ወርቃለማሁ! ማንን ፈርቼ!》
	《ታዲያስ?》
	ፊታውራሪ መልስ ሳይሰጡ ውስኪ ተጐነጩ ።
	በዚሁ ጊዜ ወይዘሮ ዘርፈሽዋል መሶብ አሲዘው ገቡና ብርጭቆ የተቀመጠበት ጠረጴዛ ወደ ጐን ሆኖ መሶቡ መካከል ተሠየመ ።
	《ለመሆኑ ሰውዬሽ የት ጠፋ?》ሲል ተጨን ዘለቃን ድንገት ጠየቃት ፥ የመሶቡ መምጣት ያስታወሰው ይመስል ። ተጫን《ሰውየሽ》ያለው ከጥቂት ወራት ወዲህ ዘለቃ ወዳጅነት የያዘችውን አዘውትሮ መካከላቸው የሚገኘውን ሰው ነበር። ተጫን በአንድ በኩል እንደ ዘመድ ሊያያት ቢሞክርም በልቡ ስለሚከጅላት እንደ መቅናት ይቃጣዋል ። ስለዚህም አነጋገሩ የማናናቅ ቅላጼ ነበረበት ። ዘለቃ በበኩልዋ ግን አዲሱን ወዳጅዋን እንደ ብርጭቆ በጥንቃቄ ይዛቃለች ።
	የዘለቃ አዲሱ ወዳጅ ፥ በሌለበት ፥《ትልቁ ዓሣ》እያለች ትጠራው እንደ ነበረው እንደ ፊተኛውወዳጅዋ አድብታ ያጠመደችው 《መለስተኛ ትልቅ ዓሣ》ነበር ።
	ውስኪ እንደ ውኃ የሚያስቀዳ የፊተኛው ወዳጅዋ፥ ከገጠር አዋጅ ማግሥት ቅጣቱን ተከናንቦ ድራሹ ሲጠፋ ፥ የፍቅር ኀዘን ባይሰማትም ፣ በዚያ አካባቢ ሰው መያዝ እንደሚያስፈልግና እንደሚጠቅም ተገንዝባ ነበር ። 
	የሚጠመድ በመቃኘት ላይ እንዳለች ፥ አንድ ቀን አለቃዋን የሚፈልግ ሰው ቴሌፎን ደወለ ።
	《ለጊዜው የሉም ።》
	《የት ሄደ? በአስቸኳይ ይፈለጋል!》ደርግ የሾመውን ሥራ አስኪያጅ አንተ የሚል እንደዚያኛው ትልቅ ዓሣ መሆን አለበት ።
	《ለጊዜው አላወኩም ። ግን ከየት ነበር? መልዕክት ልቀበል?》ድምፅዋን እንደ ንድፍ ጥጥ አለሰለሰችው ። እንደ ወለላ አጣፈጠችው ። በጆሮ የሚንሾካሾክ የፍቅር ቁልምጫ ቃና ሰጠችው ።



	《ከመረጃ ክፍል። 》
	《ውይ!》ድምፅዋን እንደ ማሲንቆ ቅኝት ስልም አረገችው ።
	《ምነው?》
	《ምንም።》
	《ታዲያ ምን አስደነገጠሽ?》
	《ማ? እኔ? ምን አስደነገጠኝ?》በቀጭኑ ከትከት ብላ ሳቀች ።《ብቻ ከእንደዚህ ያለ ከፍተኛ ቦታ ቴሌፎን ስቀበል የመጀመሪያ ጊዜዬ ስለሆነ ፥ ትንሽ እንዲያው ፥ አለ አይደል?》
	《ግሩም ትሒት ጸሐፊ ነሽ ።》
	《መቼም ኢትዮጵያ እንደትቀድም የተቻለኝን እሞክራለሁ ።》አነጋገሩ ከየት እንደ መጣላት አልታወቃትም ።
	《እሱ ነው የሚፈለገው ። ደግሞም ጥሩ ድምፅ አለሽ ።》
	《አመሰግናለሁ ።》
	《በቴሌፎኑ ሽቦ በኩል ሌላም ጥሩ ነገር ይታየኛል ።》
	《ምን ደሞ?》በእጁ የዳሰሳትያህል የመሽኰርመም ድምፅ አሰማች ።
	《የለበሽው ቀሚስ ግሩም አረንጓዴ ከፋይ ነው ። ደግሞ ልገምት ፥ ልገምት ጫማሽ ... ጫማሽ—》
	《ለጥቂት ተሳስተዋል ። ግን ከመስቀያው ነው ።》ድፍረቷ ራሷንም አስደነቃት ።
	《የመስቀያው ጥሩነት ልብሱ ሲወርድ ነው የሚታየው ።》
	《ውይ! ቀልደኛ ተጫዋች ነዎት ።》ጥቂት አቅማማችና በመዳፈር ለጠቅ አድርጋ ፥《ታዲያኮ አውራጅ ያስፈልገዋል》አለች ።
	《እሱስ ልክ ነሽ ።》
	ሁለቱም ተሳሳቁ ። የመጀመሪያውን ቁም ነገር ረስተው ለብዙ ደቂቃ ተቀላለዱ ። ተጨዋወጡ ። ተዋወቁ ። በቀጠሮ መገናኘቱ ቀላል ነበር ።

 

ይህ አዲሱ ደንበኛዋ ፥ እስከ አሁን ድረስ ከፍተኛ ጉዳይ ገና ያልፈጸመላት ቢሆንም ፥ ለክፉም ለደጉም በመጠባበቂያነት ይዛዋለች ። ከዚህም በቀር ፥ ለዘለቃ ለብቻዋም ሆነ ከወይዘሮ ዘርፈሽዋል መሶብ ቤት ለሚገናኙት ሰዎች ፥ በግቢ አካባቢና በአገሪቱ ተፈጠረ የተባለውን ነገር ሁሉ ይዘከዝክላቸዋል ። ሆን ብሎ ምሥጢር ለማውጣትና ለማካፈል ሳይሆን ፥ በነገሩ ሁሉ መካከል ራሱ የሚጫወተውን ሚና ከፍ አድርጎ ለማሳየት ብቻ ነው ።
	《እፍፍፍ!》ሲል በረጅሙ ይተነፍሳል—ላቡን የሚጠርግ ይመስል በመዳፉ ፊቱን እየዳበሰ ።
	《ምን ሆንክ?》
	《እኔኮ ግራ የገባኝ አንድ ነፍሴን ከስንቱ ልሆንና ስንቱን ላደርግ እንደምችል ነው ።》
	《ምን ተፈጠረ?》ጥያቄው እንደ ዋዛ ነው ።
	መጠጥ ይጋበዛል ። የራሱን አሥር እጥፍ ጨምሮ ፥ ከሌሎች የሰማውን ራሱ እንደ ሠራው አድርጎ ያወራላቸዋል ።《እነማን ናቸው ብላችሁ አትጠይቁኝ ። ምሥጢር ነው》ይላል በመጨረሻ ።
	ራሱ በፈቃዱ ከሚቀባጥረው በላይ እነርሱም አጥብቀው አይጠይቁትም ። እንዳይጠረጠሩ ። ምንም ቢሆን የዚያው አካባቢ ሰው ነው ። ማመን አይቻልም ። ምሥጢር የሚያወራላቸው አውቆ እነሱን ወጥመድ ለማስገባት እንደሆነስ ? በበኩላቸው ግን አነጋገሩን እያደነቁ ፥ በውስኪ እያሟሟቁ ፥ ብዙ አስፈላጊና ጠቃሚ መረጃ ያገኙበታል ። የተገኘው መረጃ በአገር ውስጥም ፥ በውጭ አገርም ላሉት ዋና ዋናዎቹ እንዲደርሳቸው ይደረጋል ። የሰዎች ስምም ሆነ የጐደለው ሌላ ነገር ሁሉ የሚሟላበት የተለያየ ምንጭ ደግሞ አለ ። 
	በውጭ አገር ራዲዮ በተባራሪም ከሰሙት ወሬ ጋር በደርግ አካባቢ ምን እንዳለ ለማወቅ ያን ምሽት በጣም ፈልገውት ነበር ።
	《እኔ ምልሽ፥ ዛሬ ሰውዬሽ የት ጠፋ ?》ሲል ተጫነ ዘለቃን እንደገና ጠየቃት ።

  

	《እ?》አለች ዘለቃ ከሐሳብ እንደ ነቃች ፥《ዛሬ መንቀሳቀስ አልችልም ፥ በሥራ ተጠምጃለሁ ብሎ ደውሎ ነበር።》
	《ያው መከረኛ ስብሰባ ይሆናላ !》ሲል ተጫነ ለጠቅ አደረገ ።
	《ምን ተገኝቶ ይሆን ደግሞ ? 》ሲሉ ፊታውራሪ ወርቃለማሁ በተለይ ማንንም ሳይሆን በደፈናው ጠየቁ ።
	《ስብሰባ ካለ》ኮለኔል ደመላሽ አንገቱን ወደ ጣሪያው አንጋጥጦ የሚያስብ መሰለ ።《ማናልባት ከወሎና ከቤገምድር ሁናቴ ጋር የተያያዘ ሊሆን ይችላል ። ማወቁ አይከፋም ነበር ።》
	《እስቲ ራዲዮ ክፈቱ ። ሁለት ሰዓት ሊሆን ነው ። ያወራው ይሆናል》አሉ ነጋድራስ አገኘሁ ።
	《ኤድያ ! ቢሆንስ ተሰበሰቡ ፥ ተበተኑ እንጂ ምክንያቱን መች ይናገራል ።》
	ዘለቃ ወደ ራዲዮው አመራች ።
	《እባክሽ ተዪው !》አሉ ወይዘሮ ዘርፈሽዋል ።
	《ምናለበት ብንሰማው ። መግለጫም ይኖር ይሆናል》አሉ ፊታውራሪ እያመነቱ ። 
	《እርስዎ ደሞ የፍየል ወጠጤ ቢዘፈንብዎ—ቢዘፈንብዎ አይሰለችዎትም ?》አላቸው ተጫን በማሽሟጠጥ ።
	《አንተስ ከሰለቸህ እንደ ወንዶቹ ወጣ አትልም ነበር ።》	
	《ከዚሁ እየሠራሁ ነው ።》
	《እስቲ አትጨቃጨቁ》አለ ደመላሽ በእልቅና አኳኋን ፥《ግዴለም እንስማው ። ጆሯችንን አያቆሽሽው ። ማንኛውንም ነገር ማወቁ አይከፋም ።》
	《አሁን የምሽቱን ዋና ዋና ዜናዎች እናሰማችኋለን》ሲል የራዲዮ ዜና አንባቢው ጀመረ ። የሀገር ውስጥና የውጭ አገር ዜናዎችን ሲያሰማ እምብዛም ጆሮአቸውን አልሰጡትም ።《አሁን ዘግይቶ የደረሰን ዜና !》ሲል ሁሉም ጆሮአቸውን አቀኑ ።《በኢትዮጵያ በመካሄድ ላይ ያለውን ለውጥ ለማደና 





ቀፍ በወሎ ክፍለ ሀገር በልዩ  ልዩ  ቦታዎች እየተዘዋወረ ፀጥታ ሲነሣና የውንብድና ተግባር ሲፈጽም የነበረው ፊታውራሪ በላይ ዘለለውና ግብረ አበሮቹ ባለፈው እሑድ በኩታ—በር ወረዳ ገበሬ ማኅበር አባላትና በፀጥታ አስከባሪዎች ተደምስሰዋል ።》መብረቅ እንደመታው ሁሉም ክው አሉ ።
	《ሊሆን አይችልም 》ሲል ተጫን ጮኸ ።
	《ከክፍለ ሀገሩ አስተዳደር እንደተገለጸው በኃይለ ሥላሴ ጊዜ ሹመቱን መከታ በማድረግ ሕዝቡን ሲበዘብዝና ሲነጥቅ የኖረው በላይ ዘለለው ፥ የገጠርን መሬት የሕዝብ ያደረገው አዋጅ እንደወጣ ፥ ከግብረ አበሮቹ ጋር በረሃ በመግባት ፥ የወሎን ክፍለ ሀገር ሕዝብ ሲዘርፍና ሲያሠቃይ እንደ ነበር ታውቋል ።》ሳይታወቃቸው ሁሉም ውስኪያቸውን እያነሡ ከነበሉት ።《ከበላይ ዘለለው ጋር ከተደመሰሱት ግብረ አበሮቹ መካከል ቀድሞ የአገር አገዛዝ ይባል የነበረው የመሬት ይዞታ ኃላፊ ሆኖ በሕዝብ እንባ ሲቀልድ የኖረው ማናዬ ሸዋሉል የተባለው ወንበዴ》ብሎ ራዲዮኑ ሳይጨርስ ፥ ወይዘሮ ዘርፈሽዋል ውጋት ከሁለት እንደ ሰነጠቀው ፥《እእህ !》ብለው እንደ ማጓራት ቃጣቸው ።
	《ምነው ?》
	《ምን ሆኑ ?》
	ሰዎቹ ወይዘሮ ዘርፈሽዋል ከማናዬ ጋር የነበራቸውን ግንኙነትአያውቁም ነበር ።
	በመደናገጥና በመገረም ሁሉም ዓይናቸውን ጐልጕለው እንደ መነሣት አሉ ። ዘለቃ ከመቅጽበት ደርሳ ሁለት እጅዋ ዞሮ የማይሞላውን ትከሻቸውን እንደማቀፍ በማድረግ《ኃይለኛ ትንታ አለባት አለች》። ተደጋግፈው ወደ ሁለተኛው ሳሎን ወስደው አሳረፏቸው ። 《ግዴለም ሂዱ ት ንሽ አረፍ ካለች ይሻላታል》አለቻቸው ዘለቃ ።
	《ምንድን ነው ያለው ራዲዮው ዘለቃ ?》ሲሉ ጠየቁ ወይዘሮ ዘርፈሽዋል ሰዎቹ ከወጡ በኋላ ።
	《ምንስ ቢል ፥ ያለፈው አለፈ ። የፈሰሰ ውኃ አይታፈስ ።》


     


	《እኔ ነኝ ፤ እኔው ነኝ ለዚህ ያበቃሁት》አሉ ወይዘሮ ዘርፈሽዋል በማቃሰት ።
	《ምን አረግሽ አንቺ ? 》
	《እኔ ባልወተውተው ፥ እስቲ እንደ ሰዎቹ ወንድ ይውጣህ ብዬ እኔ ባላስጨንቀው ፥ እኔ አይዞህ ባልለው ፥ እሱማ መች ከጅሎት ነበር ። የሄደውስ ቢሆን እየቀፈፈው አልነበር ?》እያሉ ወይዘሮ ዘርፈሽዋል አቃሰቱ ።
	《ከዚህ ቢቆይ ኖሮስ ፥ እንደ ጥጃ አሥር ጊዜ መቀፍደዱ ይቀርለት ነበር ? አንድ ፊቱን ይሻለዋል ።》
	《እሱንማ ብዬ ነበር ። ግናስ ፥ ግናስ ፥ እኔ ቁም ስቅል ባሳየሁት እንዲያ እየቀፈፈው ሂዶ የትም ተደፍቶ ይቅር ? ደፊህን ይድፋው !》ወይዘሮ  ዘርፈሽዋል አልጋቸውን ያማቀላቸው፥ ገላቸውን ያዋዛላቸው ትዝታው መጣባቸውና ተንሰቀሰቁ ።
	《እህ ምን እያልሽ ነው ። ሰው ምን ይልሻል ?》ስትል ዘለቃ ገሠፀቻቸው ።
	《እውነትሽን ነው ልጄ》አሉ ወይዘሮ  ዘርፈሽዋል ፥ በንፍረቃቸው መካከል ፥《ደረት ጥሎ ለማልቀስ ፥ ኀዘን ለመቀመጥ የማያመች ነው ። ምኔ ሞተብኝ ብዬ ? እንዲያው በሆዴ እህህ ! እያልኩ መቻል ነው እንጂ ።》ወዲያው ቀጠል አድርገው ከንፈራቸውን እንደ መንከስ አሉና ፥《ብቻ ግዴለም ። ደምህ ደመ—ከልብ ሆኖ ቢቀር እኔ ዘርፈሽዋል አይደለሁም》ሲሉ ዛቱ ። 
	በሌላው ክፍል ሦስቱን ሰዎች በድንጋጤ ከአቀረቀሩበት የቀሰቀሳቸው ደመላሽ ነበር ።
	《ምነው መብረቅ የመታችሁ መሰላችሁ ?》
	《ከመብረቅም መብረቅ ! መርዶ ነው እንጂ ። በራዲዮ ፥ በደብዳቤ ፥ ያንን ያክል የተፎከረበት ይኸው ሆኖ ቀረ ማለት ነው ?》ፊታውራሪ ወርቃለማሁ በአዘኔታ ራሳቸውን ነቀነቁ ።
	《ይ ኽ ይ ኽ ነው የሚያበሽቀኝ !》ሲል ደመላሽ ተመለከታቸው ።



	《ምኑ ?》ሲሉ ፊታውራሪ ጠየቁ ፥ ፈራ ተባ እያሉ ።
	《የሁላችሁም ነገር !》ሲል ደመላሽ አቋርጦ ተወው ።
	《አዎ ! የቻልነውን ያህል መቼም ገንዘብ ያስፈልገናል ሲባል እንሰጣለን ። ውጤቱ ግን እንደዚህ ከሆነ በእውነቱ ዋጋ የለውም》በማለት ነጋድራስ አገኘሁ ለጠቅ አደረጉ ።
	《አሁንም ልክ አደላችሁም ። የእናንተው እንደ ወይዘሮ  ዘርፈሽዋል ተደናገጣችሁ በቀላሉ መፈታታችሁ ደግሞ  ይብሳል። አንደኛ ፥ የሰማነው የእነርሱ ራዲዮ ያለውን ነው ። እነ በላይ ዘለለው ቢሸነፉስ ምን ያስደንቃል ። የጦር ልምድ የላቸው ። በዚህ ላይ የሥፍራ አመራረጥ ስሕተት ተደርጓል ። ወሎ የሚመች አልነበረም ።》
	《ሌላውም ክፍለ ሀገር ቢሆን እኮ እስከዚህም አላቀፈንም》አሉ ፊታውራሪ ወርቃለማሁ ።
	《ቢሆንም ቢሆንም》ሲል ለጠቀ ፥ ኮሎኔል ደመላሽ ።
	《ወሎ ግን እንዳልኩት ፥ እውነቱን ለመናገር አልጋ ወራሽም ቢሆኑ ለክፉ ቀን ይሆነኛል ብለው በሚገባ አልያዙትም ነበር ። የውጭ ገንዘብ መለመኛ መሆኑን ባያውቅም ፥ በኃይለ ሥላሴ መንግሥት በረሃብ እንዲያልቅ ተደርጎአል የሚለውን ፕሮፖጋንዳም ሲሰማ ይችላል ። ይህንን ይህንን ሁሉ ሳይ ነው እየበሸቅሁ ፥ አዲስ አበባ ሆኜ ከምሠራው ይልቅ ወደ ጫካ ላዋጋ ፥ ወይም እንዲያውኑ ከኢትዮጵያ ድንበር ወጥቼ በስ ብሰባቸው ላይ እየተገኘሁ በሚገባ ላስረዳቸው የሚል ሐሳብ የሚመጣብኝ ። 》ኮሎኔል ደመላሽ ንግግሩን ሲጨርስ ውስኪውን በሰፊው ተጐነጨለት ።
	ጠርሙስ ውስኪውን ያወረደው ተጫን ከሌሎቹ ድፍረት ተሰማው ።《ይህ—ያ—ሆነ ተባለ ። አንተም ይህ ቢሆን ያ ቢደረግ አልክ ። ጥሩ ። ግን እንደ ዘመኑ አነጋገር የጉዳዩ መደምደሚያ ምንድን ነው ? ወይስ እንዲሁ ዝም ብለን ማየት መጠበቅ ነው ?》
	《ገና ነው ፤ በጊዜው ይደመደማል ።》
	《እስከ መቼ ? እኛ እኮ አለቅን ።》




	《ባሕታውያኑ አምስት ዓመት ይገዛል ነው የሚሉት አሉ》ሲሉ ፊታውራሪ ወርቃለማሁ ተናገሩ ። 
《ገና አራት ዓመት ! ምኑን ተረፍነው ?》
《ይኸው ። አንዱ የሚያበሽቅም ይኸው ነው ። በቀላሉ ነገ ካልሆነልን ወዲያው እንፍረከረካለን ። እነርሱ እንዳሉት ፥ የራት ግብዣ ካልሆነ ፥ አለመሆኑን እኛም እናሳያቸዋለን ። ወይስ ሌላ ምርጫ አለ ? 》ደመላሽ ሦስቱንም በየተራ ተመለከታቸው ።
	《እሱማ ነው !》
	《ሲሆን ሲሆን ነገ የሚሆነው አይታወቅም !》
	የመበረታቻ መልሱን ተቀባበሉት ።
	በማግስቱ ሁለት ዜናዎች በአዲስ ዘመን ጋዜጣ ላይ ወጡ። ከአማኑኤል ሆስፒታል አካባቢ የተገኘው አንደኛው ዜና ፥ በወደቀው መንግሥት ጊዜ ብዙ ሰዎች የአእምሮ መታወክ የሚደርስባቸው መሆኑን ገልጾ ፥ አሁን በተሻሻለ ሕክምና የብዙዎቹ የአእምሮ ጤንነት በመሻሻል ላይ እንደሚገኝና ከተሻለ ሥርዓትም መስፈን የተነሣ የአእምሮ መታወክ እንደሚቀንስ ያመለክታል ። ሁለተኛው ዜና ፥ በአራት ኪሎ አጠገብ ከሚገኘው ጅምር ሕንፃ ከአራተኛ ፎቅ ላይ ወድቆ ስለ ተፈጠፈጠ ወጣት ነው ። ዜናው ቦጋለ ዘለቀ የተባለው ይህ ወጣት ፥ ከዘመቻ የቀረ የዩኒቨርስቲ ተማሪ መሆኑን ይጠቁማል ። ከኪሱ ውስጥ ታረቀኝ ለተባለ ጓደኛው የጻፈው ደብዳቤ መገኘቱን ፥ ታረቀኝ በወሎ ክፍለ ሀገር ዘምቶ የጻፈው ደብዳቤ መገኘቱን ፥ ታረቀኝ በወሎ ክፍለ ሀገር ዘምቶ በወንበዴዎች የተገደለ ታጋይ ወጣት መሆኑን ፥ ቦጋለ ዘለቀም ሕይወቱ ተርፎ  በዳግማዊ ምኒልክ ሆስፒታል በሕክምና ላይ መገኘቱንና የአደጋው ሁናቴም በመጣራት ላይ መሆኑን ይገልጻል ።

 

፫

	《አውጡኝ አውጡኝ እባካችሁ》አለ ሙሔ እያቃሰተ ። ከተኛበት የጠፍር አልጋ ዙሪያ ፥ ካሣሁን ፥ ዘይኔ ያይኔ አበባ ከበውታል ።
	የሙሔ ትንፋሽ እንደ ጋለበ ፈረስ እየገፋ ይወጣል ። ካሣሁን ግንባሩን በመዳፉ ዳስሶ ትንሽ አሰበ ።《አባዬ የት ነው የምትወጣው ?》ሲል አልጋ ልብሱን በእጁ እየደባበሰ ጠየቀ ።
	《አውጣኝ ነው የምልህ !》ሙሔ እያቃሰተ ከአንገቱ በላይ ቀና ለማለት ሞከረ ። መልሶ ወደቀ ። እያቃሰተ ተነፈሰ።《ልጄ ካሣሁን ፥ ፈቃዴን ፈጽምልኝ ። አየር ልይ ። ሰማይ ልይ ። መሬት ልይ ። ታፍኜ አልሙት ።》
	《ሞትን ምን አመጣው ? ወትሮውንም ቢሆን ሐኪም ቤት አልቆይም ብለህ ሳትድን መምጣት አልነበረበህም ። አሁንም ሐኪም ቤት ብንሄድ ነው የሚሻለው ። ዘማቾቹ አሉ ። ከለመንን መኪና ያመጡልናል ። ስለዚህ ሄጄ ልጠይቃቸው ።》
	《በከንቱ ሰው አታስቸግሩ ። እኔ እንደሆነ የመልሼ ሐኪም ቤት የምሔድበት ምህኛት የለም 》አለ ሙሔ እያቃሰተ ።《የዚህ  የዚህ በፊቱንስ መች እመጣ ነበር?》
	ሙሔ ወደ ቤቴ ካልወሰዳችሁኝ ብሎ ያስቸገረው ሆስፒታል ሳምንት ያህል እንደ ተኛ ነበር ። በመሆነኛ ተራራ ላይ በጥይት ከተመታ በኋላ ፥ ነፍሱን ያወቀው ደሴ ሐኪም ቤት ተኝቶ በሁለተኛው ቀን ነበር ። ሐኪም የተቻላቸውን ያህል ሕክምና ቢያደርጉለትም የሕመም ሥቃዩ በመሻል ፈንታ እየባሰቤት ሄደ ። ፋታ የማይሰጥ ሥቃይ ። ጀርባ የማያላውስ ፥ ቀስፎ የሚይዝ ሥቃይ ። በጥይት የተመታበትን ቦታ ሲረዳ ከንቱ ልፋት መሆኑ ተሰማው ። ሆስፒታል በተኛ በአምስተኛ ቀን ሐኪሙን ጠየቀው ።《አዬ ሐኪም ። እኔ በማይጨውም በአምስቱ ዓመት አርበኝነት ብዙ ጦር ሜዳ ላይ ውያለሁ ። ሰው ሲሞት ፥ ቈስሎ ሲድን አይቻለሁ ። የእኔ ዓይነት ቍስለኛ ግን አይድንም ። የጀርባ አጥንት አከርካሪውን የተመታ ። በከንቱ ነው የምትደክሙት ።》

 

	《አይዞዎት ይድናሉ》አለ ዶክተሩ ፥ ነገሩን በመምሰል ።
	《የለም በእግዚአብሔር ይዠዎታለሁ እውነቱን ይንገሩኝ።》
	《ይድናሉ አልኩዎት !》
	《አየ ሐኪም ! ሞትን የምፈራና የምደነግጥ መስሎት ነው ። አይጨነቁ ። እኔ ከሞት ጋር ነው የኖርኩት ። በሞት መካከል ። መቃብር የተፋኝ ስለሆነ ሞትን እንግዲህ የምፈራ አይደለሁም ። ስለዚህ ቍርጡን ይንገሩኝ ። እንዳሰኘኝ ፥ እንዳለኝ አኳኋን እንድሞት ። በእግዜር ይዤዎታለሁ ይንገሩኝ ።》
	ሐኪሙ በሐሳብ ተጨነቀ ። በሙሔ ሁናቴም ተደነቀ ።
	《ለምን ማወቅ ፈለጉ ?》
	《እየነገርኩዎት ። ባሰኘኝ አኳኋን ሞትን እንድቀበለው ።》
	ሐኪሙ በሐሳብ ጠጉሩን አከከና ፥《የእኛ ሐኪሞች ዓላማ በተቻለ መጠን ሕመምተኛውን እንዲድን መጣር ነው ። እስከ መጨረሻው መታገል ነው ። እርስዎም የመዳን ትንሽ ተስፋ ሎኖርዎት ይችላል ። እንዳሉት አከርካሪ አጥንቱ የተሰበረ ቍስለኛ ማዳን እንደ ተአምር የሚቈጠር ነገር ነው ። ምናልባት ቢድኑም ፥ ከወገብዎ  በታች ሰውነትዎ አይሠራም ።》
	《ሽባ እሆናለሁ ማለትዎ ነው ? ሰው እየተሸከመ ጓሮ የሚያወጣኝ ወይም የተጋደምኩበት ከሽንቴና ከዓይነ ምድሬ ጋር የምለወስ ሽባ ሆኜ እቀራለሁ ማለት ነው ። ከመሞት በምን ይሻላል ? ኧረ እንዲያው ሞት ይመረጣል !》
	ከዚህ በኋላ በምንም ዓይነት ሆስፒታል አልቆይም ፥ አልያከመም ብሎ የሆስፒታሉን ሠራተኛ ሁሉ ስላስጨነቀ በአውቶሞቢል ቤቱ ድረስ አምጥተው አስተኙት ። የሥቃይ ማስታገሻ ኪኒን ተዉለት ።
	ሥቃዩ  በበረታበት ቍጥር ኪኒኑን እየዋጠ ፥ መንፈሱ ተረጋግቶ ፥《አይዞአችሁ ። ምንም አልሆን ። ደህና ነኝ ። ኧረ እሱ ምስጋና ይግባው》እያለ የተገላቢጦሽ እነዘይኔን ሲያጽናና




ሰንብቶ ነበር ። ከአንዴም ሁለቴ ሕፃኑን ለማየት ያለውን ጕጕት ገልጾላቸው ነበር ።
	ሙሔ እያቃሰተ ዓይኑን ክድን አድርጎ ፈገግታ አሳየ ።《እኔኮ አልሞተም ። አልጣሽ ዘንዳ ነው የምሄደው ። እናታችሁ ዘንዳ ። ታዲያ ደስ ብሎኝ ለመሄድ ነው የምፈልገው ። መንገዱን እያየሁ ። ኧረ አውጡኝ ! አውጡኝ ፈቃዴን የምትፈጽሙ ከሆነ ።》
	ከቤት ውስጥ ያሉት ሁሉ እርስ በእርሳቸው ተያዩና ሳይነጋገሩ በሐሳብ እንደ ተስማሙ ሁሉ ፥ ሙሔ የተኛበትን አልጋ በአራቱ ማዕዘን አንሥተው ማንቀሳቀስ ሲጀምሩ ፥ ሙሔ ተወራጨ ።《አውጡኝ አልኳችሁ እንጂ ፥ ከነ አልጋው ተሸከሙኝ አልኳችሁ ? አልጋ አልፈልግም ።》
	《ታዲያ እንዴት ነው ኮ?》ሲል ካሣሁን በመጨነቅ ጠየቀ ።
	《መሬቱ ላይ ነው ማረፍ የምፈልገው ። ንጣፍ ካለ አድርጉልኝ ። ከዛፍ ሥር ። ምንድን ነው ችግሩ ? አልጣሽም መሬት ውስጥ ነው ያለችው ። እኔ ስንኳ ክብር ማዕረግ አግኝቼ ነው ። ካሣሁን አውጡኝ እኮ ነው የምላችሁ ። ነፋስ ይምታኝ ። አገር ልይ ፤ መሬት ይንካኝ !》
	 ከግራሩ ዛፍ ሥር ጕዝጓዝ ነስንሰው ፥ ጀንዲ አንጥፈው በዚያ ላይ ጨርቅ ደርበው አስተኙት ። ተጋድሞ ትንሽ እንደ ቆየ ፥《ካሣዬ እስቲ ቀና አርገኝ ። ስተኛማ አንድያውን እተኛለሁ》ሲል እያቃሰተ ተናገረ ። ጀርባውን ከግራሩ ግንድ አስደግፈው ሁለቱ ሴቶች ከጐንና ከጐኑ ተቀመጡ ።
	ሙሔ ሰመመን እንደ ያዘው አንድ ጊዜ ዓይኖቹን እየከደነ ፥ ሌላ ጊዜ እየገለጠ አካባቢውን በሙሉ ያስተውላል ። ይቃኛል ። ይማትራል ። በምዕራብ በኩል ያዘቀዘቀችው ጀንበር አገር ምድሩን በሚያጥበረብር ጨረር አልብሳዋለች ። ዝናም የቋጠሩ አጥቢያ ዳመናዎች በመካከል እየገቡ ሰፋፊ ጥላቸውን እየዘረጉ ያልፋሉ ። ቀድሞ የተዘራው አፍርቶ ወይባ በመሰለበት ፥ ዘግይቶ የታሰረው አሽቶ ገና አረንጓዴ በሆነበት ማሳ ላይ አንድ ጊዜ ፍንትው ሌላ ጊዜ ደብዘዝ የሚለው የፀሐይ ብርሃን ሲለዋወጥበት ዓይን የሚያፈዝዝ ልብ የሚመስጥ ልዩ ኅብረ ቀለም መልክ ይሰጠዋል ። የሠዓሊ ብሩሽ የነደ



ፈው ሥዕል ይመስላል ። በዚህ ላይ በዝናም እርግዝና የወረዛው አየር ፥ የሕይወት መዓዛ አለው ። ሙሔ ለረጅሙ ጊዜ አካባቢውን ፥ የራሱን የጐረቤቶቹን ማሳ ያለበትን ማዶውን ከተመለከተና እያጠረ በሚሄደው ትንፋሹ የወረዛውን አየር ከሳበ በኋላ ፥ ዓይኑን ወደ ካሣሁን ፥ ወደ ዘይኔና ወደ ያይኔ አበባ መለሰ ። አይቶ እንደማይጠግባቸው ሁሉ ዓይኖቹን አንከራተታቸው ። በልቡ ፍቅር ፥ በዓይኑ ስስት ዳበሳቸው።
	《ለመሆኑ ሰዎች ሁሉ የት ሄዱ ? አይዋ ከበደስ ? ሌሎችስ ? እንደዚህ ነው የምሸኘው ? ጥራቸው ይሰናበቱኝ ።》
	《አባባ ለምን እንዲህ ትሆናለህ ? ምንም አትሆንም ። ትድናለህ ! ወትሮውንም ሐኪም ቤት ብትቆይ ኖሮ እስከ አሁን ይሻልህ ነበር ።》ዘይኔ ስትንሰቀሰቅ ፥ ሳትወራጭ እንባዋ እንዲሁ ይወርድ ጀመር ፡ ጨፋ ላይ እንደሚንጣለለው የቦርከና ወንዝ በእርጋታ ፥ ጥልቀት ።
	《ይልቅስ አንቺ ምን እያልሽ ነው ?》የሙሔ አነጋገር የተግሣፅ ሳይሆን የማባባል ነበር ።《ያንን ሁሉ አልፈን ፥ የአሁኑ ደግሞ የሚያስዘፍን እንጂ የሚያስለቅስ ነው ? እናትሽን እንዴት እንደቀበርናት ትዝ ይልሽ የለ ?》
	ሙሔን አንድ ነገር ጕሮሮውን ተናነቀው ።《እንደ ከብት ልጆቻችንን የትም እየጣልን አልነበር እንደ ከብት የተበተነው ? ዋጋና ክብር ያጣነው ? ሕፃኑን ወንድማችሁን የሆነውን ይሁን እሱ ባወጣ ብዬ አይደል መንገድ ላይ ባዳ ዘንድ የጣልኩት ። ግን እግዜር ይስጣቸው ደህና ይዘውታል ። ከተያያዛችሁ ይበቃል ። አንዴ በእግዜር ፊት ሰጥቻቸዋለሁ ። ታዲያ ያንን ሁሉ አልፈን አሁን እናለቅስ ? አይገባም ። እናንተ እያላችሁ — እናንተ ካላችሁ ፥ እኔ አልሞትም ። አልሞትኩም ። ዘር ተቀብላ መልሳ ሕይወት ሰጭ እህል እንደምታፈራ መሬት እናንተን አፍርቻለሁ ። ሕይወቴ በሕይወታችሁ ይተካል ። የወለደ አይሞትም ። ያርፋል እንጂ። እርግጥ የልጄን ልጅ በዓይኔ ባየው ደስ ባለኝ》አለ ሙሔ ፥ በደከመ ፈገግታ ወደ ዘይኔ እየተመለከተ ።《እስካሁን ፈቃዱ ስላልሆነ አላማርረውም ። እሱ ባለ ጊዜ ይሆናል ።》
	ካሣሁን ይህን  ሲሰማ ሰውነቱን ውርር አደረገው ። ዘይኔ ልጅ እንድትወልድ ፍሬ ልሰጣት የምልችል መሆኔን ልንገረው?

   
	
የሚል ሐሳብ ውልብ አለበት ። ዳሩ በጭንቃቱ ላይ ኀዘን መጨመሩ ምን ይረባል ? ቢሞትም ከነ ተስፋው መሞቱ ይሻለዋል ፥ አለ በልቡ ።
	ጀንበሯ በቆሬ ዳገት መጥለቅ ስትጀምር በእርሻ ሥራ የዋሉት የመንደሩ ሰዎች ሁሉ መምጣት ጀመሩ ። እንደ ቀድሞው ፥ ጥጃ እናቷን ፥ ወይፈን ጊደሯን ፥ ኮርማ መሲናዋን ፥ አለሌ ባዝራዋን የሚጠራሩበት ጩኸት አይሰማም ። እንደ ቀድሞው ከብት ውጭ ሲግጥ አያመሽም ። የሰው አስክሬንና የከብት ሬሣ በገፍ የለመደው ተኩላና ጅብ እየጠበቁትም አልተቻለም ። ዓይን በዓይን መንጠቅ ይቃጣዋል ። ይህም ሁሉ ሆኖ በመኰትኰቻ የባሰበት በቆላፋ እንጨት እየኳተነ ፥ ያለው ከሌለው እያቀናጀ አንዱ ለሁሉም ፥ ሁሉም ለአንዱ በየተራ በሥራ እየተሠማራ ውሎ ሲመለስ ደስ እያለው ፥ ዘማቾች እንደ ነገሩት ኅብረቱን ፥ አንድነቱን ፥ መተሳሰቡን በልዩ ልዩ ዜማ ይገልጻል ። ችግር ያጠወለገው ፊት ስንኳ ልዩ የፈገግታ ለዛ ማሳየት ጀመሯል።
	ከበደ ፥ ቢልልኝና አሮጊቷ ሥራ ውለው ወደ መንደር ሲመለሱ ፥ ግራ በመጋባትና በመደነቅ በዛፍ ሥር በሙሔ ዙሪያ ተሰበሰቡ ።《አድባችኋል ልጆች? ቍስሉ ነፋስ ይገባው የለም? ወይስ በአንድ ቀን ዳነ ልትሉኝ ነው ?》ሲል ከበደ ጠየቀ ።
	《እሱው ነው ካላወጣችሁ ብሎ ያስቸገረ》ስትል ዘይኔ መለሰች ፥ እንባዋን እየጠረራገች ። ለአንድ አፍታ ሁሉም ዝም አሉ ።
	《ምን እንደ ጉድ ታዩኛላችሁ?》ሙሔ ጠየቀ ፥ ሁሉንም በየተራ እየቃኘ ።
	《ያልተለመደ ነገር አመጣሁባችሁ ? አዎ ፥ ሰው ከሞት ጋር ጣዕር ሲገጥም ፥ ያዙኝ ልቀቁኝ ይላል ። እኔ ግን ልዝናና ፥ ነፋስ ይምታኝ ነው የምለው ። ታዲያ ጣዕር እኮ የሚያስጨንቀው አልሞትም ብሎ የሚታገለውን ነው ። የደረሰ ቀኑን አልቀበለም ሲል ። እኔ ግን ለየትኛው ዕድሜዬ ነው ከቀኑ ቀጠሮዬ ጋር የምሟገተው ። ክፉውንም ደጉንም አይቼዎለሁ ። ትዝ ይልሃል አይዋ ከበደ ፥ ከዚህ ዛፍ ሥር ተቀምጠን ፥ ወቶሞቢል ወደዚህ ሲመጣ የተመለከትን እንደሆነ እኒያ መናጢ



ሴትዮ  መጡ እያልን እንዴት እንሳቀቅና መግቢያ ቀዳዳው ይጠፋን እንደነበር ? አሁን ግን አሥር ወቶሞቢል ቢንጋጋ ሥጋትም የለብን ። የፈሰሰው ደሜ ፥ ለተረፉት ልጆቼ ፥ የጉልተኛ ፥ የትክለኛ ፥ የጭቃ ሹም ፥ የምስለኔ ዓይን ሳይገላምጣቸው ፥ ጉስጉሻቸው ሳይበረበር ፥ ውድማቸው ሳይመዘበር ፥ ከብታቸው ሳይነዳ ያለ ሥጋት እንዲኖሩ ካበቃቸው ፥ እኔ አልሞትኩም ባይ ነኝ ። እርግጥ አሁን ከብትም ፥ እህልም የላቸው ። ግን ጤንነቱን ከሰጣቸው ላባቸውን ካንጠፈጠፉ ያገኙታል ። መሬታችን ለጋስ ናት ። ላቡን ለሰጣት ፥ እጥፍ ድርብ አድርጋ ነው የምትከፍለው ። ስለዚህ ነው ደስ እያለኝ ወደ አልጣሽ ዘንድ የምሄደው ። እናንተን ወንድሞቼንም የምለምነው መቃብሬን ከጐንዋ እንድታደርጉልኝ ነው ።》
	አነጋገሩ ልባቸውን ሲነካው የቀብር ነገር መነሣቱ ደግሞ ሁሉም እንባ እየተናነቃቸው ዓይናቸውን በጨርቃቸው መጠራረግ ያዙ ። ዘይኔ ተንፈቀፈቀች ፤ ካሣሁን ጥርሱን አፋጨ ፤ ከበደ አገጩን በመዳፉ ደግፎ በጠሊቅ የትካዜ ባሕር ውስጥ ሰመጠ ። እንደ ሰመመን ጭልጥ አድርጎ የሚወስድ ትካዜ ።
	《ምን ሆናችሁ እናንተ ሰዎች ። ደስ ብሎኝ እንድሄድ አትፈቅዱም ፥ ወይስ የእኔን ሆድ ለማባባት ነው ?》ሙሔ በደከመ አንደበቱ ኰስተር ብሎ ለመናገር ሞከረ ።
	《ምንም አትሆንኮ አባዬ》አለች ዘይኔ ፥ በልቅሶ ሲቃዋ መካከል ።
	《አዬ ልጄ ! እናትሽ ስትጠራኝ ይዋወቀኛል ። ደስ እያለኝ ነው እሷ ዘንድ የምሄደው ። እናንተን ወንድሞቼን》ሙሔ ወደ ጐረቤቶቹ ዘወር እያለ ፥《የምጠይቃችሁ ሌላ ነገር ቢኖር ፥ እነዚህን ልጆቼን እንደ ልጆቻችሁ አድርጋችሁ እንድታይሉኝ ነው ። አንተም አይዋ ከበደ የአደራ ልጄን በአደራ ሰጥቼአለሁና በሚገባ ያዛት ። ይኸው በጓደኞችህ ፊት ነው አደራዬን የሰጠሁህ ።》
	《ኧረ ግድ የለም ለሱ》አለ ከበደ ፥ አንጀቱ ከውስጥ እየተላወሰበት ።
	《ከዚህ በተረፈ ምን የምነግራችሁ ነገር አለ ?》ሙሔ ዓይኑን ከደን አድርጎ ጥቂት አሰበ ።《ሰው የለፋበትን መዝረፍ




የለመዱ እነዚያ መናጢዎች መቼም አይተኙምና ላባችሁ ለሚፈስበት መሬት ፥ ለክብራችሁ ዝንጉ እንዳትሆኑ ። ለካሣሁንም የምሰጥህ ምክር ይኸው ነው ። ዘር ካተረፍክልኝ ግዴለኝም ። ለክብርህ ለነጣነትህ ስትል ። ከዚያ ወራዳ ኑሮ የከፋ ሞት የለምና ። ስለይህም ነው እንደኔ ላለው አይለቀስለትም የምለው ።》
	ወንዶቹ የሚያደርጉት ሳይታወቃቸው በመስማማት አንገታቸውን ነቀነቁ ።
	《እንግዲያውስ》አለ ሙሔ ፥ ካሣሁንን በፈግገግታ እየተመለከተ ። 《ዱሮ ክራር መጫወት ትወድ ነበር ። እስቲ  አንጐራጕር ።》
	《አሁን ክራር የት አለኝ አባዬ ?》ሲል ካሣሁን መለሰ ፥ ስሜቱ ግራ ተጋብቶበት ።
	《ወቸው ጉድ ፥ ወሎም ክራርና ማሲንቆ ይጣ ?》ሙሔ እንደገና ትካዜ የገባው መሰለ ። 
	《የአይዋ ደሴ ፥ ወሎም ክራርና ማሲንቆ ይጣ ?》ሙሔ እንደገና ትካዜ የገባው መሰለ ።
	《የአይዋ ደሴ ክራርኮ ነበረች ።》ከበደ ሲናገር አልታወቀውም ።
	《አዬ አይዋ ደሴ ! ይህንን ጊዜ ቢያዩት ስንኳ ምን ነበረበት ?》ሙሔ ከንፈሩን መጠጠ ።《ካለች አምጣት ። ባለቤት የላት እንግዲህ》አለ ሙሔ ቀጥሎ ።
	ከበደ አሁንም ምን እንደሚሠራ ሳይታወቀው ፥ እንደታዛዥ አሽከር እየተቻኰለ ተዘግቶ ወደ ከረመው የአይዋ ደሴ ቤት ሄዶ ጢስ የጠጣች ክራር ይዞ ተመለሰ ።
	ካሣሁን ጆሮውን ደቅኖ በማዳመጥ በባቲ ቃኘና ቀስ ብሎ ያንጐራጉር ጀመር ።
	
	ኧረ ገለሌ ኧረ ገለሌ ፥
	ኧረ ተው ገለል ፥ ረ ተው ገለል ፥ 
	መለቃለቂያው ደም ራጨቱ ፥
	ገለሌ ምሳው ፉጨት ራቱ ፥ 
	በርክና ማዶ ከሆነ ቤቱ ፥
	ይብላኝ ለናቱ ።

	  
     

	ተው ሳበው ሳበው ሳበው መሸበኝ ፥
	የጆቢራ ራት ግብር አለብኝ ።
	ኧረ ተው በለው ፈጥነህ ተራመድ ፥
	ተደበላልቋል ወዳጅ ከዘመድ ፥
	ተደበላልቋ ወዳጅ ከዘመድ ።
	
	እሰዬ ጀግናው ደጋግመህ በለው ፥
	ፈሪን ይግረመው ።
	ሰንጋው ምን ይበል ጋላቢ ሲያጣ ፥
	ጦሩ ምን ይበል ወርዋሪ ሲያጣ ፥
	አትስጡት ለሰው ጀግና እስኪመጣ ።
	እሰዬ ከግናው ደጋግመህ በለው ፥
	ፈሪ ይግረመው ።

	ደሞ ገለል ፥ ደሞ ገለሌ ፥	
	ያያቶችህ ስም ደሞ እንዳይጠፋ ፥
	ያባቶችህ ስም ደሞ እንዳይጠፋ ፥
	ዋርካ ፈረስህ ስሙ እንዳይጠፋ 
	ፈጥነህ ግጠመው አትቍረጥ ተስፋ ።
	
	《እንዲያ በል! እንዲያ በል ፥ እፎይ ! ደስ ብሎኝ ልሙት!》አለ ሙሔ ያለ—የሌለ የእስትንፋስ ኃይሉን አጠራቅሞ ። ዋርካ ፥ ዱሮ ዱሮ ማይጨው የዘመተበት ፈረሱ ነበር ። ፈረስ ብሎ ዝም ነበርና ከማይጨው የእሳት አፈና አውጥቶ ኮረም ሲደርስ ከሥሩ ተመትቶ ሲወድቅ ፥ አርበኝነት የገባው ግላሱን ብቻ ይዞ ነበር ። ዋርካ የማስረሻ እናት የሕግ ሚስቱ ከባንዳ ጋር ኰብልላ መሄድዋን ፥ ከአልጣሽ ጋር መገናኘቱን ያስታውሰዋል ። ከዚያ በኋላማ ፥ ያደለበውን ሰንጋ የአልጋ ወራሽ ባለሟል ሲነዳበት ፥ ምስለኔ ጉልተኛ ሙክቱን አላባውን ሲወስድበት ስንኳ የፈረስ ጌታ ለመሆን ቀርቶ ወደል አህያ ሊያተርፍ አልቻለም ። በከፋውም በተደሰተም ቍጥር ዋርካ ፈረሱን ማውሳት ፥ አንድ ዓይነት ጽናት ፥ አንድ ዓይነት ኵራት ፥ አንድ ዓይነት አለኝታ ለቀድሞ ትዝታው ሲሰጠው ቆይቷል ። ካሣሁን ይህንን የተገነዘበው በዳገታማ ሚካኤል ዘይኔን ተድሮ ገና ጫጉላ ቤት በነበረበት ጊዜ ነው ። እንደ ዋዛ አንድ ጊዜ የሚዜውን ክራር አንሥቶ ሲጫወት ።

 

	ካሣሁን እንጕርጕሮውን ገታ አድርጎ ክራሩብ ወደ አምባሰል ሲቃኝ በዚያ ፈዝዘው የነበሩት ሰዎች ሁሉ እንደ መባነን ትንሽ ነቃ አሉ ። ከአንድ ልዩ የሕልም ዓለም ውስጥ የወጡ መሰላቸው ።
	《ኧረ ምን እየሠራን ነው? አሁን የውጭ ሰው ቢመጣ ምን ይለናል?》በእርግጥ የሚያደርጉት ነገር በሕልም ስንኳ የማይደርስ እብደት ዓይነት ሆኖ ይሰማቸዋል ። አሁን ማ—ይሙት የሚያጣጥር ቍስለኛ ውጭ ተጋድሞ ፥ ልቅሶ አይሉት ዘፈን ፥ ዙሪያ ከቦ በክራር ማንጐራጐር እብደት እንጂ ምን ይባላል ። ግን ሊያቆሙ ደግሞ አልቻሉም ። እንደ አዚም እንደ ምትሃት ፥ በአንድ ኃይል ተይዘዋል ። ምስማር እንደሚስብ መግነጢስ በልዩ ሥውር ኃይል ተጠምደዋል ። ከክራሩ እንጕርጕሮ ጋር የሙሔን ሁናቴ ባስተዋሉ መጠን የያዛቸው አዚም እየባሰባቸው ሄደ ። በሕመም ሲሠቃይ የሰነበተው ሙሔ አሁን ፊቱ ልዩ ፍካት  ይታይበታል። የመርካት ፥ የመደሰት ስሜት ይነበብበታል ። ሌላው ቀርቶ ገርጥቶ የነበረው ደሙ የተመለሰ ይመስላል ። ዓይኖቹን ከደን አድርጎ እንጕርጕሮውን ሲያዳምጥ ከንፈሮቹ በፈገግታ ገለጥ ይላሉ ። ጠቅላላ ገጽታው በሞት ጣዕር ላይ ሳይሆን ፥ መልካም ሕይወትን በማጣጣም ላይ የሚገኝ ሰው ዓይነት ነው ።
	
	ካሣሁን እንጕርጕሮውን በአምባሰል ቅኝት ቀጠለ 
	
	አያ በለው በለው ፥ አያ በለው በለው ፥
	አይቼ ልደሰት ስታንከባልለው ።
	ኧረ በለው ፥ ኧረ በለው ፥
	ኧረ በለው በለው ፥ አትለውም ወይ ፥
	እወዳለሁ ጀግና ዘወትር ገዳይ ።
	ሽህ ገድሎ የሚገባ በአንድ ቀን ጀንበር ፥
	ኧረ ጐራው ፥ ኧረ ጐራው ፥
	እወዳለሁ ጀግና የማይደነብር ።
	ኧረ ጐራው ፥ ኧረ ጐራው ።
	ጦም ውሎ ጦም አድሮ እየተጋደለ ፥
	ላገሩ ጀግና ነው ፥ ተገን የተባለ ።
	ጐራው ፥ ጐራው ፥ ጐራው ።
	ከጀግና ሰው በቀር በየጐራው ገዳይ፥
	ከኔ ጋር አይውልም ፥ የመንደር አውደልዳይ ።
	ጐራው ፥ ጐራው ፥ ጐራው ።



	《ግን ከዚህ በላይ ቁሞ — ነገሩ ሽህ ከመገደሉ ላይ አይደለም》አለ ሙሔ በተዳከመ አንደበት ።《እኔ መሆነኛ ተራራ ላይ የተገለጸልኝን እውነት እናንተም ልጆችና ወንድሞች በልባችሁ ልትይዙት ይገባል ። እርግጥ ጀግና ይገድላል ። ግን ፈሪ ደግሞ የበለጠውን ሕይወት ያጠፋል ። ጀግና አዛኝ ነው ። ጀግና ማለት ርኅሩኅ ነው ። መግደልም ቢኖርበት ሕይወት ማጥፋት ደስ የማይለው ነው ። ስለዚህም ፥ ለክብራችሁ ስትሉ ፥ ለነጣነታችሁ ስትሉ ብትሞቱም ግድ የለኝም ስል ፤ ሳይነኳችሁም አትንኩ ። በጕልበታችሁ ተማምናችሁ ሌሎችን ለማጥቃት አትመኙ ። ሕይወት ለማጥፋት አትጣደፉ ። ፈሪ ብቻ ነው የሚጣደፍ ። ከፍርሃቱ ያመለጠ እየመሰለው ። ፈሪ ብቻ ነው ጨካኝ ። በጨለማ የሚያየው ጉቶ ሁሉ የሚባላ አውሬ እየመሰለው ። አዎ ፥ ሽህ የገደለ ጀግና ነው ። ጠላቱ እሱን ጨርሶ የማያጠፋው ከሆነ ፤ የሀገሩን ነፃነት የማያሳጣበት ከሆነ ፤ ጐድቶ የማይጐዳው መሆኑን ካወቀ ፥ ሽህ ሕይወት ያሳነም ጀግና ነው ። የሚጐዳውንና የማይጐዳውን የማያይ ፈሪ ብቻ ነው ። መሆነኛ ተራራ ላይ ያየሁት እንቂት ይህንን እውነት አሳየኝ ። እና ፥ የፍርሃት ጭካኔን ከጀግንነት አትቍጠሩት ።》ንግግሩ አድክሞት በስሱ ተነፈሰ ።
	ጊዜው መምሸቱ ፥ አየሩ መለወጡ የታወቃቸው ፥ ዝናም መጣል ሲጀምር ነበር ።《ኧረ እንግባ!》አለ ከበደ ፥ ተሸክመው ለማስገባት ወንዶቹ ወደ ሙሔ እየቀረቡ ።
	《እስቲ ትንሽ ቆዩ !》ሙሔ በደከመ ድምፅመለሰላቸው ። በመከላከል ዓይነት እጁን ለማንሣት ሞከረና መልሶ አዝለፍልፎ ጣለው ። 
	《ዝናም ውስጥ ። ብርድ ለቍስልክ መጥፎ ነው ።》
	《ጠል ነው ። ተጠምቄበት ልሂድ ። ከዚህ ሌላ አላስቸግራችሁም ።》 
	ዙሪያውን ቁመው ጥቂት ቆዩ ። ዝናሙ እየበረታ ሄደ ። ጨረቃዋ በዳመና ተሸፍና ለዓይን ይዞ ስለነበር ፥ ሙሔን በዳበሳ አንሥተው ወደ ቤት ይዘውት ገቡ ። አሁን አልገባም ብሎ የመቃወም ድምፅ አላሰማም ። 
	
	
በእሳት ብርሃን ወደ አልጋው ሲያዛውሩት ሁሉም ክው አሉ ። ዓይኖቹ ተከድነው ፥ አስደሳች ሕልም እንደሚያይ ከንፈሮቹ ገርበብ እንዳሉ ናቸው ። አንድያውን አሸልቧል ።
	《ዋይ!ዋይ! አባዬ!》ስትል ዘይኔ ጮኸች ። ከፍ አድርጋ ይዛው የነበረውን የሚነድ እንጨት ወደ ምድጃው እየወረወረች ።
	《አይዞሽ! አይዞሽ ! ግንኮ የሚያስለቅስ ሞት አልሞተም》አለ ካሣሁን ፥ ትከሻዋን አቀፍ አድርጎ ።







	


